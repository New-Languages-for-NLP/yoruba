Pẹ̀lú ohun tó ṣẹlẹ̀ níbi ètò ìdìbò àwọn olóyè ẹgbẹ́ òṣèlú PDP nílẹ̀ Yorùbá, èyí tó wáyé ní Wocdiff Centre nílùú Òṣogbo, lọ́jọ́ Ajé, Mọ́ńdè, ọ̀sẹ̀ yìí, ó jọ pé ìjà àjàkú akátá tó ti ń fojoojúmọ́ ṣẹlẹ̀ láàárín Gómìnà ìpínlẹ̀ Ọ̀yọ́, Ẹnjinníà Ṣèyí Mákindé, àti gómìnà ìpínlẹ̀ Èkìtì tẹ́lẹ̀, Ayọ̀délé Fáyòṣe, ti rodò lọ mumi. 
Èyí kò ṣẹ̀yìn bí Fáyòṣe ṣe tọrọ àforíjì lọ́wọ́ Gómìnà Mákindé, tó sì ní òún gbà á gẹ́gẹ́ bíi ọ̀gá òun nínú ẹgbẹ́ òṣèlú PDP nílẹ̀ Yorùbá.
Níṣe ni Òṣòkòmọlẹ̀ gẹ́gẹ́ bí wọ́n ṣe máa ń pe Fáyòṣe so mọ́ Mákindé, tó sì sọ ní gbangba nígbà tó ń sọ̀rọ̀ pé "Gómìnà ìpínlẹ̀ Ọ̀yọ́, Ṣèyí Mákindé, ọ̀rẹ́ mi, arákùnrin mi àti aṣáájú mi nípa oore-ọ̀fẹ́ Ọlọ́run.
"Ṣèyí Mákindé ni aṣáájú wa, òun náà ni yóò sì máa ṣe aṣáájú wa, ọ̀tá kò le ráàyè wọ àárín wa nítorí ọ̀kan náà ni wá. 
Sábàbí ni àwọn wàhálà tó ṣẹlẹ̀ nínu ẹgbẹ́ òṣèlu PDP. 
Ta ni aṣáájú wa, Ṣèyí Mákindé ni aṣáájú wa, Oyinlọlá ni aṣáájú wa, Ṣẹ́gun Òní ni aṣáájú wa. 
Gbogbo ibi tí èsì ìdìbò tó ń wáyé lónìí bá yọrí sí ni mo máa fara mọ́.
"Tí mo bá ti ṣẹ ẹnikẹ́ni nínú ẹgbẹ́ wa yìí, mo tọrọ àforíjì, bí ẹnikẹ́ni bá ṣì ṣẹ èmi náà pàápàá, mo ti dáríji irú ẹni bẹ́ẹ̀. 
Bó bá jẹ́ pé Arápájà ló borí nínú ìdìbò náà, mo máa ṣàtìlẹyìn fún un. 
Mọ̀lẹ́bí kan náà ni wá, a sì gbọdọ̀ ṣe àtúntò sí ẹgbẹ́ náà kó lè wà ní ipò tó dáa.
Tẹ́ ò bá gbàgbé, ó ti tó ọjọ́ mẹ́ta tí ìjà àgbà tí ń lọ láàárín Gómìnà Mákindé àti Fáyòṣe. 
Ohun tí gómìnà ìpínlẹ̀ Èkìtì tẹ́lẹ̀ náà sì ń tẹnumọ́ ni pé òún ní ìrírí ju Ṣèyí Mákindé lọ nídìí òṣèlú. 
Ó ní òún wà nínú àwọn tí wọ́n gbe e wọlé, pé ó sì jẹ́ gómìnà kò sọ pé ó jẹ́ ọ̀gá òun”.
Yorùbá ní tí a bá lé ewúrẹ́ títí tó fi kan ògiri, tó bá fi yíjú padà, yóò bu olówó rẹ̀ jẹ ni. 
Ìdí rèé tí aṣáájú ẹgbẹ́ òṣèlú APC nílẹ̀ yìí, Asíwájú Bọ́lá Ahmed Tinubu fi ń lọgun tantan fún ìjọba ààrẹ Buhari pé ààwẹ̀ gbígbà lójoojúmọ́ ti sú àwọn ọmọ Nàìjìríà.
Tinubu ké gbàjarè bẹ́ẹ̀ níbí ìdánilẹ́kọ̀ ọlọ́dọọdún tí wọ́n fi sọrí ọjọ́ ìbí ọdún kọkàndínláàádọ́rin rẹ̀, ìkejìlá irú rẹ̀, tó wáyé nílùú Kano lọ́jọ́ Ajé.
Tinubu ní àkókò yìí kìí ṣe àkókò ṣọ́wóná tàbí ṣe ọrọ̀ ajé ní kókó wọn le, àkókò tó yẹ ká pèṣè onírúurú àǹfààní rèé.
"Bí orílẹ̀èdè Amẹ́ríkà bá ń ná owó gọbọi láì wo ẹ̀yìn wò, tí wọ́n sì tún ń bèèrè owó si fún ìpèsè àwọn ohun eèlò amáyédẹrùn àti ìpèsè isẹ́.
Kí wá ló dé tí ẹ̀yin yóò fi ni ká máa gba ààwẹ̀ nígbà tí ìdá mẹ́tàlélọ́gbọ̀n àwọn ọ̀dọ́ nínú ọgọ́rùn-ún kò ní isẹ́ lọ́wọ́?."
Tinubu fikún un pé ọjọ́ pẹ́ táwọn ọmọ Nàìjìríà ti ń gbààwẹ̀, bẹ́ẹ̀ sì ni àìrísẹ́ṣe ló sokùnfà ìwà ìdúnkookòmọ́ni àti ìjínigbé àtàwọn ìwà ọ̀daràn míràn. 
Ó wá rọ ìjọba àpapọ̀ láti gba àwọn ọ̀dọ́ tó tó àádọ́ta mílíọ̀nù síṣẹ́ ológun, kí a lè kojú ìwa ìtàjẹ̀sílẹ̀, ìdúnkookò mọ́ni àtàwọn ìwà mìíràn tó ń dúnkookò mọ́ ètò ààbò wa.
Ọ̀jọ̀gbọ́n ìmọ̀ nípa ìṣègùn òyìnbó àti àjàkálẹ̀ àrun ni Dókítà Ogbuagu ní ilé ẹ̀kọ́ṣẹ́ ìṣègùn òyìnbó ní Fásitì Yale.
Iléeṣẹ́ aṣojú ìjọba Amẹ́ríkà lórílẹ̀èdè Nàìjíríà ti kan sárá sí Onyema Ogbuagu tó jẹ́ dókítà ìṣègùn òyìnbó kan.
Èyí kò ṣẹ̀yìn bó ṣe jẹ́ ọmọ bíbí orílẹ̀èdè Nàìjíríà tí ó sì ṣe iṣẹ́ takuntakun nípa àwárí abẹ́rẹ́ àjẹsára àkọ́kọ́ tí ògún rẹ̀ ṣe é fi gbárí lórílẹ̀èdè Amẹ́ríkà. 
Iléeṣẹ́ apògùn ní Amẹ́ríkà ní, Pfizer kéde ṣáájú lóṣù kọkànlá pé ìwádìí látara abẹ́rẹ́ àjẹsára rẹ̀ fihàn pé ó ń ní èso tó dára.
Wọ́n fìdíẹ̀ múlẹ̀ pé ó lè ní ìdá àádọ̀rún àwọn tó ń lo abẹ́rẹ́ àjẹsára náà tó ń rí ìwòsàn gbà lọ́wọ́ àrùn COVID-19 ní America.
Onírúurú ọ̀nà l'àwọn ọmọ Nàìjíríà ti gbà kó ipa nínú ìdàgbàsókè àgbáyé.
Òṣùbà ńlá rèé fún Dókítà Onyema Ogbuagbu ní fásitì Yale fún ṣíṣe ìrànwọ́ láti ṣàwárí abẹ́rẹ́ àjẹsára fún àrun COVID-19 lórílẹ̀-èdè Amẹ́ríkà!"
Èyí ni ọ̀rọ̀ tí iléeṣẹ́ aṣojú ìjọba orílẹ̀èdè Amẹ́ríkà fi síta lójú òpó Twitter rẹ̀ lọ́jọ́ Ajé, ọjọ́ kẹtàlélógún, oṣù kọkànlá.
Nígbà tó ń sọ̀rọ̀ pẹ̀lú àwọn akọ̀ròyìn lẹ́yìn tí iléeṣẹ́ apògùn Pfizer kéde àbájáde èsì àyẹ̀wò rẹ̀ lórí abẹ́rẹ́ àjẹsára náà, Dókítà Ogbuagbu ní omi ṣì ń bẹ lámù àti pé iṣẹ́ ṣì pọ̀ ní ṣíṣe láti fi dá àwọn èèyàn lójú pé kò séwu pẹ̀lú abẹ́rẹ́ àjẹsára náà.
Ó ní iléeṣẹ́ Pfizer àti BioNTech tí wọ́n pawọ́pọ̀ gbé abẹ́rẹ́ àjẹsára náà jáde tí ń bèèrè fún ìwé àṣẹ látọwọ́ ìjọba orílẹ̀èdè Amẹ́ríkà eléyìí tí wọ́n ń retí pé yóò bọ́ síi títí ìparí oṣù kọkànlá.
Àwọn aṣojú ìjọba ni ìhà ìwọ̀-oòrùn Gúúsù Nàìjíríà ti ní, lábẹ́ àkóso bótiwùkórí, àwọn kò le jẹ òṣìṣẹ́ lówó oṣù kankan.
Ọ̀rọ̀ yìí kò ṣẹ̀yin bí àwọn aṣojú ìjọba àpapọ̀ méjì kan ṣe ké gbàjarè pé, orílẹ̀-èdè yìí nílò ìrànwọ́ owó ní wàràǹṣesà, láti pèsè ohun eèlò amáyédẹrùn fún ara ìlú.
Bó tílẹ̀ jẹ́ pé mínísítà fún ètò ìsúná Zainab Ahmed bẹnu àtẹ́ lu ọ̀rọ̀ tí gómìnà ìpínlẹ̀ Edo sọ pé, ìjọba àpapọ̀ lọ tẹ owó tó tó ọgọ́ta bílíọ̀nù náírà lósù tó kọjá.
Gómìnà Godwin Obaseki ni owó tí wọ́n tẹ̀ ọ̀hún ló jẹ́ kí wọ́n rí owó àjẹmọ́nú ìpínlẹ̀ olósoosù àwọn ìjọba ìpínlẹ̀ pín fún wọn. 
Àmọ́ Ahmed sọ pé ìjọba kan nílò láti mú àlékún bá owó àpawọlé fún ìjọba.
Ìdí rèé tí BBC Yorùbá ṣe bá àwọn tí ọ̀rọ̀ kàn ni ìjọba ìpínlẹ̀ sọ̀rọ̀, lórí ìgbáradì wọ́n bí owó àjẹmọ́nú olóṣooṣù láti ọ̀dọ̀ ìjọba àpapọ̀ kò bá wọlé lásìkò tó yẹ.
Akọ̀wé ìròyìn fun gómìnà nípínlẹ̀ Ọ̀yọ́, Táíwò Àdìsá ṣàlàyé pé láti ìgbà ti gómìnà Sèyí Mákindé ti gorí àléfà, ìdá mẹ́rìndínlọ́gbọ̀n ní ètò ọ̀rọ̀ ajé fi rú gọ́gọ́ si, fún ìdí èyí tipẹ́ tipẹ́ ni ìjọba ìpínlẹ̀ Ọ̀yọ́ ti wá wọ̀rọ̀kọ̀ fi ṣàdá nípa ọ̀dá owó náà.
Ó ní ètò ọrọ̀ Ajé jẹ́ ọ̀kan pàtàkì nínú àfojúsùn onígunmẹ́rin Gómínà Mákindé, nítorí náà ni àwọn ṣe tí n gbé ẹrù wíwo náà láti ilẹ̀.
Ó ní bí owó ìjọba kò bá tilẹ̀ wọlé, ìpínlẹ̀ Ọ̀yọ́ kò le jẹ gbèsè.
Àdísá ní tó bá ṣe díẹ̀ sí, owó tí ìjọba àpapọ bá ń sàn yóò kàn dàbí àfikún owó ni, nítorí lọ́wọ́ báyìí, ìjọba ń sapá láti jẹ́ ki ètò ọ̀rọ̀ ajé rú gọ́gọ́ si ni, nípa dídí àwọn ọ̀nà tí owó ìjọba ń gbà ṣòfò.
"Kótó di pé ọdún mẹ́rìn yìí yóò fẹnu kolẹ̀, ìdá ọgọ́ta iye owó tí ìjọba ìpínlẹ̀ Ọ̀yó nílò ni yóò maa pèsè fún ara rẹ̀. 
Bákan náà ni kọ́mísọ̀nà ọ̀rọ̀ tó ń lọ ní ìpińlẹ̀ Èkó Gbénga Ọmọ́tọ̀sọ́ náà ṣàlàyé pé láti ilẹ̀ ni gbogbo ènìyàn ti mọ̀ pé ìpínlẹ̀ Èkó kìí fí owó ìjọba àpapọ̀ ṣe gbogbo nǹkan mère mère ti wọ́n ń rí ní ìpińlẹ̀ Èkó.
Ó ní àfojú sùn Èkó ni láti dàbí àwọn orílẹ̀-èdè tó ti tójúbọ́ ní àgbáyé nítorí náà, wọ́n ń lo owó orí ará ìlú láti ṣe iṣẹ́ ribiribi tí wọ́n ń ṣe, tí ọ̀pọ̀ kò sì gbẹ́yìn nínú owó orí sísan.
Ọmọ́tọ̀shọ́ ní onírúurú ètò ni ìjọba n ṣe láti mú nǹkan dẹrùn fún àwọn èlétò-ọ̀rọ̀ ajé tó bá fẹ́ dá ilé iṣẹ́ sílẹ̀, èyí sí n jẹ́ kí ètò ọ̀rọ̀ ajé gbòòrò sí ní ìpínlẹ̀ Eko.
N kò fẹ́ sọ̀rọ̀ sí ọ̀rọ̀ yìí rárá, ṣùgbọ́n ọ̀rọ̀ náà jó mi lára, nítorí kì í ṣe ibi tí mo to Túndé (Pasitọ Túndé Bákàrè) sí ni mo bá a. 
Ọ̀rọ̀ tí mo gbọ́ lẹ́nu àbúrò wa tó ń ṣiṣẹ́ oníwàásù yìí bà mí lọ́kàn jẹ́ kọjá bí kinní ọ̀hun ṣe lè yé ẹnikẹ́ni. 
Túndé wá nínú àwọn tí mo ti fọkàn sí pé ìrànlọ́wọ́ nípa ìṣọ̀kan Yorùbá lè ti ọ̀dọ̀ rẹ̀ wá, pé lára àwọn kan tí yóò fi àwọn ọmọ Yorùbá mọ̀nà ni. 
Mo mọ̀ pé ọlọ́gbọ́n ni, mo mọ̀ pé onílàákáyè ni, mo sì ti nígbàgbọ́ pé kò sóhun tí yóò máa wá tí yóò torí rẹ̀ ba ìran Yorùbá jẹ́. 
Ṣùgbọ́n nígbà tí ẹni tí a gbójúlé pé ó lè mú ìṣọ̀kan bá Yorùbá bá jáde, tó fi gbogbo àgbààgbà tó wà nílẹ̀ Yorùbá wọ́lẹ̀, tó pè wọ́n ní ‘Àgbàa Ṣakabùlà’, kí ló wáa tún kù fún wa o? 
Kí ló kù fún wa gan-an? 
Ọlọ́run mọ̀ pé bí mo ti ń wí yìí, kò yé mi rárá. 
Bó bá yé mi ni, ǹ bá sọ.
Kinní kan bà wá jẹ́, ìyẹn náà ni títẹ aṣọ àgbà mọ́lẹ̀ – kí àwọn ọmọdé máarí àgbà fín. 
Àwọn ọmọ wa tí wọ́n ti dépò gíga, bóyá nídìí òṣèlú tàbí nídìí okòòwò wọn, wọn á máa rò pé àwọn àgbàlagbà tó wà ṣáájú àwọn kò lọ́gbọ́n kan lórí tó tiwọn. 
Bẹ́ẹ̀ ohun tí àwọn àgbà yìí ń sá fún ni pé wọn kò ní í ba orúkọ ara wọn jẹ́ nítorí pé wọ́n ń wá ipò, tàbí wọ́n fẹ́ gba owó lọ́wó ẹnìkan. 
Bí ọ̀rọ̀ kò bá ye ọmọdé, bí àwọn àgbà bá gbé ìgbésẹ̀ kan, wọn á bẹ̀rẹ̀ sí í bú wọn, wọn yóò rò pé nítorí wọ́n fẹ́ jẹun ni wọ́n ṣe ṣe ohun tí wọ́n ṣe. 
Àwọn tí wọ́n ń bú àwọn àgbàlagbà Yorùbá pé lásìkò ìdìbò 2019 wọ́n kò tẹ̀lé Buhari àti àwọn èèyàn rẹ̀, tí wọ́n ń bú wọn pé wọ́n bá Bọ́lá jà pé Bọ́lá fẹ́ẹ́ tà wá fún Fúlàní, ó dájú pé ojú wọn áa ti já a báyìí. 
Ẹni tí Fúlàní bá ti gbé èèyàn ẹ̀ lọ rí, àwọn tí Fúlàní ti pa èèyàn wọn, àwọn tí wọ́n ti fipá ṣe ìyàwò wọn ṣíkaṣìka, àwọn ni wọ́n lè ṣàlàyé ohun tí Buhari mú wá fún wa.
Àwọn Bọ́lá mọ òdodo yìí o, ṣùgbọ́n kàkà kí wọ́n sọ bó tí ri àti bò ṣe jẹ́ gan-an fáwọn ọmọ Yorùbá, wọ́n fún àwọn àgbà yìí lórúkọ burúkú, wọ́n ní wọ́n gbowó lọ́wó Atiku ni, PDP ni wọ́n, àti bẹ́ẹ̀ bẹ́ẹ̀ lọ.
Gbogbo ohun tí kò ṣẹlẹ̀ pátá ni wọ́n ń sọ, èyí tó sì burú níbẹ̀ ni pé àwọn èèyàn wa gbà wọ́n gbọ́, wọ́n rò pé gbogbo ariwo tí àwọn Bọ́lá ń pa, òdodo ni. 
Ṣùgbọ́n Ọlọ́run ṣe é, gbogbo wa náà la wà láyé, ẹni tó bá sọ pé irú ìjọba tí Nàìjíríà fẹ́ ni Buhari n ṣe yìí, kó sọ bẹ́ẹ̀ ní gbangba lásìkò yìí, ó dájú pé kò lè fi ara rere lọ. 
Ẹni tó bá sọ pé irú ohun tí Buhari ń ṣe fún Yorùbá yìí ló tọ́ sí Yorùbá ní Nàìjíríà, ó ku onítọ̀hún, ó ku Ọlórun. 
Àwọn ọmọ mi ń sọ fún mi pé ṣé mo ti rí àwon ọ̀gá ọlọ́pàá tuntun tí wọ́n ṣẹ̀ṣẹ̀ yàn. Buhari yan àwọn ọ̀gá ọlọ́pàá tuntun sí ipò gíga. 
Ṣùgbọ́n ohun tí wọ́n ṣe níbi àgbéga yìí burú jáì.
Ohun tó wá ń dùn mí ni pé Túndé wà nínú àwọn tó mọ òdodo àti bí ọ̀rọ̀ ti jẹ́. 
Bóyá Túndé sì ti gbàgbé ohun tó sọ fún àwa àgbààgbà kan nípa Bọ́la lẹ́yìn 2011, nígbà tí Bọ́lá sọ fún un pé kò jẹ́ kí òun ṣe igbákejì  Buhari, kí wọ́n jọ tọwọ́ bọ ìwé àdéhùn, kí òun Túndé yìí kọ̀wé fi ipò sílẹ̀ láì tí ì di igbákejì Buhari rárá, pé tí òun bá kọ̀wé fi ipò sílẹ̀, ìwé áá wà lọ́wọ́ òun Tinubu, bí  Buhari bá ti wáá wọlé, àwọn áá gbé lẹ́tà náà jáde, òun Bọ́lá áá wá di igbákejì Buhari. 
Ọjọ́bọ̀, Tọ́sìdeẹ̀ tó kọjá yìí ni kọmíṣánnà ọlọ́pàá tuntun, Edward Awólọ́wọ̀ Ajogún bẹ̀rẹ̀ iṣẹ́ ní ìpínlẹ̀ Ògùn. 
Lọ́jọ́ yìí lóbá àwọn akọròyìn sọ̀rọ̀ lólú iléeṣẹ́ ọlọ́pàá tó wà ni Eléwéẹran, l'Abéòkúta. Awólọ́wọ̀ tó gbaṣẹ́ lọ́wọ́ ọ̀gá ọlọ́pàá Ògùn tẹ́lẹ̀, Kenneth Ebrimson. Edward ṣàlàyé pé òun múra ìjà wá fáwọn ọ̀daràn èèyàn nípínlẹ̀ yìí ni. 
Ó ní nínú kí wọ́n sinmi ìwàkíwà, kí wọ́n wá lálàáfíà, tàbí kí wọ́n tẹ̀síwájú nínú ẹ̀, kóun náà sì fojú wọn rí màbo.
Ó ni ohunkóhun tí kò nìí jẹ́ kí àwọn èèyàn ìpínlẹ̀ Ògùn sun àsùnnara nínú ilé wọn lòun wá láti gbógun tì.
Ajogún fi kún àlàyé rẹ̀ pé iléeṣẹ́ ọlọ́pàá lábẹ́ àkóso òun yóò wá àwọn ajínigbé dé ibùba wọn, àwọn ẹlẹ́gbẹ́ òkùnkùn, adigunjalè, àwọn tó ń gbé òògùn olóró àtàwọn ẹni ibi yòókù yóó sì ní láti fi ìpínlẹ̀ Ògùn sílẹ̀ báyìí tàbí kí wọ́n fojú winá ogun ọlọ́pàá tóun yóò darí.
Olórin ẹ̀mí gidi ni Arábìnrin Tọ́pẹ́ Àlàbí, ọ̀pọ̀lọpọ̀ àwọn Krìsìtẹ́nì àti àwọn ti kìí tilẹ̀ ṣe Krìsìtìẹ́nì rárá, ni wọ́n fẹ́ràn orin rẹ̀, wọ́n áá sì máa kan sáárá sí i bó bá ń kọrin ẹ̀mí fún wọn. 
Àwọn mí-ìn a máa sọ pàápàá pé orin rẹ̀ a máa yí àwọn ní ọ́kàn padà, a sì máa túbọ̀ mú àwọn súnmọ́ Ọlọ́run. 
Bí Tọ́pẹ́ ti ń kọrin fún ọba ló ń kọrin fún ìjòyè, Ọlọ́run sì ti bù kún un lẹ́nu iṣẹ́ náà gidigidi. 
Ṣùgbọ́n kò sí bí ẹ̀dá kan yóò ti wà láyé yìí tí kò ní i ní àwọn ohun tó ti ṣe sẹ́yìn kó tóó dé ilé àti ipò ọlá, àwọn ohun tí a máá n ṣe sẹ́yìn nígbà mì-ín kì í dára rárá. 
Ìdí ni pé nǹkan àbámọ̀ ni wọ́n máa ń jẹ́! 
Kí Tọ́pẹ́ Àlàbí tóó di olókìkí, ó ti lọ́kọ kan rí, ó sì ti bímọ fún un, wọ́n jọ wà fúngbà díẹ̀ kó tóó di pé ìná kò wọ̀ mọ́, tí kálukú sì bá tirẹ̀ lọ. 
Kí ló burú nínú ìyẹn! 
Gbogbo ayé ló ń ṣe bẹ́ẹ̀! 
Bí a sì kó èèyàn mẹ́wàá kalẹ̀ láwùjọ wa lónì-ín, mẹ́fà sí méje nínú wọn ni irú èyí ṣẹlẹ̀ sí láyé dáadáa.
Ṣùgbọ́n èyí tí kò dára ni kí á máa fi ọ̀rọ̀ ẹnu bo eléyìí mọ́lẹ̀, kí á máa fẹ́ fi irọ́ bo òótọ́, tàbí kí á rò pé a ti dé ipò kan pàtàkì tí a fi lè yan àwọn èèyan mí-ìn jẹ. 
Bàbá méjì kì í bímọ, bàbá kan náà ni yóò bí i, kódà kó jẹ́ òun kọ́ ló tọ́ ọ. 
Ìlàkàkà Tọ́pẹ́ láti fi irọ́ bo òótọ́ fún ọmọ tó bí nínú, débii pé ọmọ tó bí nínú jáde láti máa sọ pé kì í ṣe baba òun ló bí òun, ohun tó buru gbáà ni, pàápàá fún ẹni tó bá ń pe ara rẹ̀ ní òjíṣẹ́ Ọlọ́run. 
Tọ́pẹ́ bí àkọ́bí ọmọ rẹ̀ fún Ọláoyè Oyègòkè, àkọ̀bí ni ọmọ yìí sì jẹ́ fún Oyègòkè fúnra rẹ̀, kò sẹ́ni tí í fẹ́ kómi àjípọn òun dànù, kò sì sẹ́ni tíí fẹ́ kí igi àkọ́ṣẹ́ òun má sun iṣu fún òun jẹ. 
Bí ìjà bá dé tí Tọ́pẹ́ gbé ọmọ lọ, Tọ́pẹ́ kò kúkú jiyàn pé kì í ṣe Oyègòkè ló lọmọ, bẹ́ẹ̀ ni Àlàbí tó ṣẹ̀ṣẹ̀ fẹ́ kò sọ pé òun kò mọ̀ pé ọmọ yìí kì í ṣe ọmọ tòun, kí wáa ni wàhálà, kí wáa ni Tọ́pẹ́ fààyè gba ọmọ rẹ̀ láti máa lọ́ọ bu bàbá rẹ̀ sí, tó wáa ń tú ìdí ara rẹ̀ síta lórí nǹkan àṣírí ayé rẹ̀. 
Ọ̀pọ̀ isẹ́ Ọba Òkè sì là ń rí ní ojoojúmọ́ tí a kò kà kún àyàfi ìgbà tó bá kàn wá gangan.
Bẹ́ẹ̀ sì ni ọ̀pọ̀ àkàndá ẹ̀dá tó yí wa ká ni a kò ti ara wọn yin Ọlọ́run lógo, àyàfi tí a bá rí ìtọ́ni láti ṣe bẹ́ẹ̀.
Bóyá ìtọ́ni yìí gan ni gbajúmọ̀ òṣèré tíátà Yorùbá kan, Lateef Adédiméjì rí, tí omijé fi bọ́ lójú rẹ̀, tó sì bẹ̀rẹ̀ sí ní fi ọpẹ́ fún ọba oke. 
Nígbà tó ń ṣàlàyé ohun tó mú omijé jáde lójú rẹ̀ náà, àgbà òṣèré tíátà náà ní òun ronú jinlẹ̀ lórí ipò táwọn ẹ̀dá tó ní ìpèníjà ojú wà ni.
Adédiméjì, ẹni tó ṣàlàyé ohun tó fojú kàn lásìkò tó ṣàbẹ̀wò sílé ẹ̀kọ́ àwọn àkàndá ẹ̀dá tó ní ìpèníjà ojú lójú òpó Instagram rẹ̀, ní ẹ̀rù Ọlọ́run ba òun.
"Mo rí ẹwà àwọn ìṣẹ̀dá Ọlọ́run lónìí lẹ́kùnrẹ́rẹ́, pẹ̀lú omijé lójú, mo sì rí ìdí tó fi yẹ kí n máa dúpẹ́ lọ́wọ́ adániwáyé.
Ọlọ́run lágbára, ó sì máa ń mú kí ẹnú ya ẹ̀dá pẹ̀lú àwọn ohun ìyanu tó ń ṣe, ọ̀nà rẹ̀ sì yàtọ̀ sí ti ènìyàn pátápátá. 
Lónìí ni mo jámi lórí aáyan mi láti ní òye nípa irú ẹ̀dá tí Ọlọ́run jẹ́, èyí kìí ṣe isẹ́ mi láti mọ̀, kí òun sá máa jẹ́ Ọlọ́run, kí èmi sì máa jẹ́ ẹ̀dá ọwọ́ rẹ̀."

Ayọ̀ Adésànyà òṣèrébìnrin tó máa ń ṣeré tíátà lédè Yorùbá àti Gèésì ti jẹ́ káwọn ayé mọ̀ pé òun kò tí ì dàgbà jù láti lọ́kọ tuntun kí òun sì tún ṣègbéyàwó,ó láwọn tó ju òun lọ ń lọ́kọ lọ́jọ́ ogbó, kódà wọ́n tún ń ṣe abiyamọ. 
Òṣèré yìí sọ pé òun mọ arẹwà obìnrin kan tó jẹ́ pé ó ti pé àádọ́ta ọdún kó tó ṣègbéyàwó, ọdún karùn-ún lẹ́yìn ìgbéyàwó náà ló sì ṣẹ̀ṣẹ̀ bímọ. Ó láwọn mí-ìn wà tó jẹ́ pé wọ́n ti pé ọgọ́ta ọdún kí wọ́n tóo di ọlọ́mọ lẹ́yìn ìgbéyàwó, ayé ń lọ náà ni kò sóhun tójú kò rí rí.  
Ṣùgbọ́n kan tí Ayọ̀ Adésànyà sọ pé ó wà nínú ọ̀rọ̀ náà ni pé ìgbéyàwó kì í ṣe dandan ṣá o. Ó ní kì í ṣe gbogbo èèyàn ni yóò ní lọ́kì àti lọ́kọ rere. Ayọ̀ fi kún un pé bí òun ṣe sọ pé òun sì lè lọ́kọ tó yìí, òun kò mú kinní náà ní dandan, tó bá ṣeé ṣe ni. 
Ó lóun ń jayé orí òun lásìkò yìí láì sí wàhálà, òun kò lè lọ́kọ tí yóò kó òun sí ìsòro kankan.

Bó tilẹ̀ jẹ́ pé àwọn èèyàn kò fi bẹ́ẹ̀ gbọ́ nípa Yusuf Ọ̀jẹ̀wálé tí ìnagijẹ ẹ̀ ń jẹ́ Satia fún ọdún pípẹ́, síbẹ̀, bó ṣe kú lójijì lọ́sẹ̀ tó kọjá ni gbogbo àwọn tó mọ̀ ọ́n bíi òṣèré Yorùbá ti bẹ̀rẹ̀ sí i dárò, tí wọ́n sì ń kẹ́dùn rẹ̀, títí di àsìkò yìí ni ìbánikẹ́dùn ọ̀hún sì ń lọ láàrin àwọn tó mọ̀ ọ́n, tí wọ́n sì ń pe ikú rẹ̀ náà ba ni lọ́kàn jẹ́ gidi.
‘Satia mi ń gbọ́’ tí Yusuf máa ń sọ bíi àṣà nínú àwọn fíìmù tó ń wáyé ní nǹkan bíi ogún ọdún ṣẹ́yìn làwọn èèyàn fi mọ̀ ọ́n. 
Ọmọ kékeré gbáà ni nígbà náà tó máa ń kópa nínú àwọn fíìmù iléeṣẹ́ Kóredé. 
Bó ti sanra tó rí kúlúbú náà ló máa ń kópa pàtàkì lásìkò yòówù tí wọ́n bá nílò ọmọ kékeré nínú fíìmù. 
Ó gbó lẹ́nu kéké, ọ̀rọ̀ sì dá lẹ́nu ẹ̀, àwọn èèyàn sì fẹ́ràn Satia nígbà náà tó bẹ́ẹ̀ tó jẹ́ kó di ìràwò òṣèré bó ṣe kéré tó.
Ṣùgbọ́n lójijì ni òkìkí náà lọ sílẹ̀, tò di pé kò sénì kan tó rí i nínú fíìmù àgbéléwò mọ́. 
Nígbà tí àwọn ọmọdé bíi Samuel Ọlasẹhinde (ọmọ Ajírébi), Azeez Ijaduade (ọmọ Dimeji Ijaduade) àti ọmọdékùnrin kan tó jẹ́ ọmọ ẹni tó ni Korede Films ṣì ń jáde dáadáa nínú fíìmù, kò sẹ́ni tó gbúròó Satia mọ́, bẹ́ẹ̀ ló ṣe tí ọmọdékùnrin náà kò hàn nínú eré àgbéléwò títí dàsìkò tó fi wáá jẹ́ Ọlọ́run nípè yìí. 
Kunle Afod, ọ̀kan nínú àwọn òṣèré tí wọ́n máa ń kéde ìrànlọ́wọ́ fún ẹni tó bá nílò rẹ̀ sọ nípa ikú Satia pé ó dun òun púpọ̀. 
Ó lóun gbìyànjú láti rí olóògbé náà bá sọ̀rọ̀, ṣùgbọ́n kò ṣe é ṣe. 
Shanko Rashidi tí wọ́n jọ jẹ́ irọ̀ tí wọ́n sì ti jọ ṣeré dáadáa náà kẹ́dùn rẹ̀. 
Bẹ́ẹ̀ lọ̀pọ̀ èèyàn sì ń fi ìbánikẹ́dùn ránṣẹ́, tí wọ́n ń sọ pé Yusuf Satia tètè kánjú rọ̀run jù, ṣùgbọ́n kádàrá ni.
Kì í ṣe mọ́tò kékeré rárá, ìyẹn jíìpù tuntun tí gbajúgbajà òṣèré tíátà nnì, Fúnkẹ́ Akíndélé Bello, ṣẹ̀ṣẹ̀ rà lọ́sẹ̀ tó kọjá. 
‘Lexus Supersports LX' tí wọ́n ṣe lọ́dún 2020 ni mọ́tò ọ̀hún, mílíọ̀nù márùndínlógóje (135m) ni wọ́n ń ta mọ́tò ọ̀hún.
Àwọn èèyàn kò bá tiẹ̀ má tètè mọ̀ pé Ìyá ìbejì, iyẹn Fúnkẹ́ Akíndélé, ti dá àrà ńlá bíi èyí, bí kò ṣe ọkọ rẹ̀, Abdulrasheed Bello (JJC Skillz), tó jẹ́ káwọn èèyàn rí i gbọ́ lójú òpó íństágráàmù, pé ìyàwó òun ti ṣe àfikún mọ́tò, ó ti já jíìpù tuntun.
Èyí ni àkọlé tí ọkùnrin náa kọ nígbà tó ju fídíò ìyàwó rẹ̀ àti mọ́tò tuntun náà sórí ayelujára.
‘‘O kú oríire, Fúnkẹ́ Jẹnifa Akíndélé.
Èrè wà nínú kéèyàn lè ṣiṣẹ́ dáadáa. 
O kú oríire mọ́tò tuntun rẹ yìí. 
A dúpẹ́ lọ́wọ́ ẹ̀yin ‘Jẹnifan’(Àwọn olólùfẹ́ Jẹnifa ni wọ́n ń pè bẹ́ẹ̀.)
Nínú fídíò náà, níṣe ni Funkẹ ń jó nígbà tóun àtọkọ rẹ̀ jókòó sẹ́yìn mọ́tò tuntun ọ̀hún. 
Ọ̀ṣààrà ni jíìpu náà, gbogbo láílọ́ọ̀nù tí wọ́n fi wé ara àwọn àga tó wà níbẹ̀ ló ṣì wà lára wọn káríkárí, gbogbo ẹ̀ ń tanná yanranyanran ni.
Látìgbà ti wọ́n ti kéde mọ́tò tuntun yìí ni gbogbo èèyan ti ń kí òṣèré yìí kú oríire, tí wọ́n sì ń ṣàdúrà fún un pé ẹ̀mí rẹ̀ yóò lo ọkọ̀ tuntun náà.
Ẹniolá fi oríṣiriṣi fọ́tò bí wọ́n ṣe sọ ọ́ di aṣojú àjọ LAWMA sójú òpó Instagram rẹ̀.
Gbajúgbajà òṣèré náà ṣàlàyé pé aṣọ tí òun wọ̀ lọ sí ibi ayẹyẹ "Headies award" ló sún òun débi ibi ire báyìí.
"Ori ayélujára mì tìtì lórí aṣọ ti Ẹniolá wọ̀ lọ sí ibi àmì ẹ̀yẹ Headies Award nílùú Èkó, ọ̀pọ̀ ló sọ pé mo dàbí òṣìṣẹ́ LAWMA pẹ̀lú aṣọ tí mo wọ̀ lọ sí ibi ayẹyẹ náà.
Mo gbàgbọ́ pé ìfẹ́ táwọn èèyàn ní sí mi ló jẹ́ kí wọ́n sọ pé mo dàbí òṣìṣẹ́ LAWMA tó ń kó ìdọ̀tí lójú títì.
Ṣùgbọ́n ọ̀rọ̀ tí wọ́n sọ ní bíi oṣù méjì sẹ́yìn báyìí ti já sí oríire fún mi.
Nǹkan ìwúrí ló jẹ́ fún mi pé mo ti di aṣojú àjọ LAWMA nípínlẹ̀ Èkó.
Mo ṣetán láti lo ẹ̀bùn tí Elédùà fún mi láti ṣiṣẹ́ pọ̀ pẹ̀lú àjọ LAWMA,'' Ẹniọlá ṣàlàyé.
Ẹniọlá dúpẹ́ lọ́wọ́ ìjọba ìpínlẹ̀ Èkó fún àǹfààní tí wọ́n fún un láti ṣiṣẹ́ pọ̀ gbé ìpínlẹ̀ Èkó ga sí i.
Ó tún dúpẹ́ lọ́wọ́ àwọn olólùfẹ́ rẹ̀ bákan náà, ó rọ̀ wọ́n láti ṣiṣẹ́ pọ̀ pẹ̀lú ìjọba gbé ìpínlẹ̀ Èkó ga si.
Ẹniọla ti darapọ̀ mọ́ Wòlí Àrólé, Bóláńlé Nínálowó àti Tóbi Bakre gẹ́gẹ́ bí àwọn òṣèré tó jẹ́ aṣojú àjọ LAWMA ní ìpínlẹ̀ Èkó.
Fún ipa rere àti orúkọ mánigbàgbé tí Sir Adésọjí Tadénikáwò Adérẹ̀mí, ẹni tó jẹ́ Ọ̀ọ̀ni kọkàndínláàádọ́ta nílẹ́ Ifẹ̀, ní lórí àwọn ènìyàn nígbà ayé rẹ̀, Àrólé Odùduwà, Ọ̀ọni Adéyẹyè Ẹniìtàn Ògúnwùsì, Ọ̀jájá Kejì, ti ṣèlérí pé orúkọ bàbá náà lòun yóò sọ àrólé òun.
Níbi ayẹyẹ ìrántí ogójì ọdún tí Ọba Adérẹ̀mí jáde láyé, eléyìí tó wáyé ní Ilé Odùduwà, lópin ọ̀sẹ̀ tó kọjá ni Ọ̀ọ̀ni Ògúnwùsì ti ṣàlàyé pé kò sí ìran Yorùbá kankan tó lè gbọ́ orúkọ Ọba Adérẹ̀mí tí kò ní kan sáárá sí i nítorí láàrin ọdún 1930 sí 1980 tó fi jọba, ó la ipa rere.
Lójú àwọn ọmọ àti ọmọ-ọmọ Ọba Adérẹ̀mi ni Ọ̀ọ̀ni Ògúnwùsì ti sọ pé tí àwọn olóṣèlú àsìkò yìí bá lè kọ́ ẹ̀kọ́ ìfara ẹni jìn àti ìrẹ̀lẹ̀ lára bàbá náà, ayé áá rọrùn láti gbé fún gbogbo ènìyàn.
“Lára àwọn nǹkan tí gbogbo wá ní láti kọ́ nínú ayé Ọba Adérẹ̀mí ni orúkọ rere tó ń fọhùn títí di òní, eléyìí tó sàn ju wúrà àti fàdákà lọ. 
Sir Adérẹ̀mí mú ìdàgbàsókè orílẹ̀-èdè yìí lọ́kùn-ún-kúndùn.
“Lónìí, àmúyangàn ni Adérẹ̀mí jẹ́ fún wa nílẹ̀ Ifẹ̀ àti ní gbogbo àgbáyé, gbogbo ìgbà la óó sì máa ṣèrántí wọn. 
Mo ti bá àwọn mọ̀lẹ́bí sọ̀rọ̀ lórí ọ̀nà láti sọ orúkọ yẹn di mánigbàgbé, yàtọ̀ sí pé Adésọjí Adérẹ̀mí ni mo máa sọ àrólé mi”.
Ọ̀kan lára àwọn ọmọ Adérẹ̀mí, Ọmọọba Ọwọade Adérẹ̀mí dúpẹ́ lọ́wọ́ Ọ̀ọ̀ni Og̀únwùsí fún bó ṣe ṣàmójútó ìrántí bàbá wọn, ó ní inú bàbá àwọn á máa dùn lọ́run láti rí i pé àwọn ọmọ rẹ̀ wà níṣọ̀kan láti ogójì ọdún tó ti fayé sílẹ̀.
Bákan náà ni Ọbalúfẹ̀ ti Ifẹ̀, Ọba Idowu Adédiwúrà, ẹni tó sọ̀rọ̀ lórúkọ àwọn Ifẹ Traditional Council, kan sáárá sí Adérẹ̀mí fún àwọn iṣẹ́ takuntakun tó ṣe láti lè mú ìdàgbàsókè bá orúkọ ìlú Iléefẹ̀ káàkiri àgbáyé. 
Gbajúgbajà òṣèrébìnrin nì, Ọmọ́tọ́lá Jalade Ekeinde sọ ìbẹ̀rẹ̀ ìrìnàjò ayé rẹ̀ lẹ́kùnrẹ́rẹ́ lásìkò tó ń ṣàbẹ̀wò sílé iṣẹ́ BBC.
Ọmọ́tọ́lá ní òun ti ní owó òun lọ́wọ́ tó pọ̀ tí kìí ṣe owó ọkùnrin kankan kí òun tó ṣe Ìgbéyàwó lẹ́ni ọdún méjìdínlógún.
Ó sọ oun tí ojú rẹ̀ rí lẹ́yìn ikú bàbá rẹ̀ kí ó tó jáde ilé ẹ̀kọ́ girama àti ọ̀nà láti pèsè ìtọ́jú fún àbúrò rẹ̀ méjì àti ìyá rẹ̀ tó ti di opó ọ̀sán gangan lásìkò náà.
Gbajúgbajà òṣèré yìí ní: kò sí ẹnikẹ́ni tó lè jẹ́ orúkọ Ọmọ́tọ́lá mọ́ ní 'Trade mark'.
Ó ní: Mo mọ̀ọ́mọ̀ 'Trademark' Ọmọtọ́lá ni nítorí pé ọ̀pọ̀ èèyàn ló ń fi orukó mi ṣe gbájúẹ̀.
'Ọmọ Sexy' ni mo fẹ́ 'Trademark' tẹ́lẹ̀ ṣùgbọ́n ìjọba Nàìjíríà kò tíì gbà á.
Ọmọ́tọ́lá, ìyá ọmọ géńdé mẹ́rin tí wọ́n ti dàgbà ṣàlàyé pé àwọn obìnrin akọni ló di 'Nollywood' mú báyìí nítorí pé àwọn kan ti fara ṣiṣẹ́ sẹ́yìn lágbo òṣèré Nàìjiríà.
Ó ní kò yẹ kí òṣèrébìnrin kankan tún máa ṣo pé ọkùnrin kankan ń dúnkookò mọ́ òun mọ́ láti rí oore ọ̀fẹ́ láti kópa nínú eré kankan lásìkò yìí.
Bákan náà ni Ọmọ́tọ́lá sọ̀rọ̀ lórí ọ̀rọ̀ tó ń lọ nígboro pé nǹkan kan wà láàrin òun àti gómìnà ìpínlẹ̀ Ẹdó tẹ́lẹ̀, Adams Oshiomole ní èyí tó ní kòda, òun kò rí Adams rí láyé òun lójúkorojú.
Níparí Ọmọ́tọ́lá gbà àwọn obìnrin àti ọ̀dọ́ nímọ̀ràn pé ìdí iṣẹ́ ẹni la ti ń mọni lọ́lẹ.
Ìgbéyàwó Akin tí a ṣe láìpẹ́ yìí, a kúkú tún ti fi dá nǹkan mì-ìn sílẹ̀. 
Bàbá yín ti yarí mọ́ mi lọ́wọ́ o, ó ní àfi kí òun jẹ Bàbá Àdínnì tí àwọn mọ́ṣálááṣí Oṣòdì kan fẹ́ẹ́ fi òun jẹ, òun kò dúró mọ́. 
Ìgbéyàwó tí a kò ti ẹ̀ tí ì sinmi lórí ẹ̀ ni o, ìgbéyàwó tó jẹ́ Ọlọ́run ni kò jẹ́ kó túká lọ́jọ́ kejì. 
Èmi fúnra mi ni mo sì fẹẹ́ tú u ká nítorí ọkùnrin Pásítọ̀ tó jẹ́ Bàbá Atinúkẹ́ yìí, ṣé ẹ mọ̀ pé mò ń sọ ọ́, èèyàn kéèyàn ni. 
Ẹni tó jẹ́ gbogbo bí a ṣe ń rọ́kẹ́kẹ́ tó níbi ìgbéyàwó náà nínú ilé ẹ̀, níṣe ló ń lejú koko sí wa, tó rojú koko bíi ẹni tí wọ́n só pa. 
Èmi ò mọ ohun tó ń bí i nínú.
Ohun tó jẹ́ kí ara ẹ̀ balẹ̀ díẹ̀ ni nígbà tí Délé dé. 
Ọmọ mi! 
Níṣe ló pa gbogbo wọn lẹ́nu mọ́. 
Òun ò wọ aṣọ ṣọ́jà o, kaftan kékeré kan ló wọ̀, tó wá dé fìlà àwọn Hausa sí i. 
Ṣùgbọ́n àwọn ṣọ́jà mẹ́rin ni wọ́n tẹ̀lé e tí àwọn yẹn ń bẹ́rí lọ bẹ́rí bọ̀. 
Nígbà tó ti ń bọ̀ làwọn èèyàn ti ń wò ó horohoro, nígbà tó sì déwájú tó dọ̀bálẹ̀ tán pátápátá, ara gbogbo àwọn tí wọ́n wà níbẹ̀ balẹ̀, wọ́n mọ̀ pé kì í ṣe pé àlejò ni, ọmọ mi ni. 
Ìyẹn ló jẹ́ kí ara pástọ̀ balẹ̀ díẹ̀, òun náà mọ̀ pé tí òun bá ṣe mẹ́ẹ̀sì, àwọn ọmọ tó máa gbé òun wà nítòsí. 
Síbẹ̀ náà, èmi ò láìkì gbogbo bó ṣe ń ṣe.
Gẹ́gẹ́ bíi àṣà Yorùbá, èmi àti Sẹ̀kí lọ sí ilé wọn padà lọ́jọ́ kejì láti kí wọn, ká sì lè dúpẹ́ àná lọ́wọ́ wọn. 
Wọ́n tiẹ̀ wáa gbà wá dáadáa lọ́jọ́ kejì yìí, nítorí ọkùnrin yẹn kò lejú koko mọ́. 
Kódà, ó tún bẹ̀ mí kí n má bínú bí òun ṣe ṣe sí wa lánàá, pé ara òun kò kàn lélẹ̀ ni. 
ó ga lára ẹ̀! 
Ìgbà tí a sì ti bá wọn jókòó díẹ̀ ló ti ní ọ̀rọ̀ pàtàkì kan tó kù tó yẹ kí òun sọ lánàá tí òun kò rántí sọ, kí òun kúkú yáa sọ ọ́ báyìí ká lè mọ̀ bí a ti máa ṣe é. 
Ni mo bá tún ìjókòó ṣe, mo ní ó dáa ká tètè sọ ọ́, kí àwọn ọmọ wa lè máa bá aayé wọn lọ.
Èmi tiẹ̀ rò pé ó fẹ́ẹ sọ fún mi pé orò ilé kan wà tí àwọn ń ṣe nílé àwọn tí Tinúkẹ́ gbọ́dọ̀ ṣe nílé ọkọ ni o, ṣùgbọ́n ọkàn mí kàn tún ń sọ fún mi pé pásítọ̀ ni, kì í ṣe ohun tó fẹ́ẹ sọ nìyẹn. 
N lèmi bá ń wo ẹnu ẹ̀, Sẹ̀kí náà sì ti tẹ́ti. 
Ni pásítọ̀ bá ni pẹ́pẹ́sí o,nígbà wo ni a máa sáré lọ sí rẹ́jísírì tàbí kóòtù, tí àwọn ọmọ máa lọ ṣe márèèjì ti kóòtù, márèèjì ti olófin. 
Bó ṣe ń sọ bẹ́ẹ̀ yẹn ni gbogbo ohun ti mo mọ̀ àti èyí tí mo ti gbọ́ ni ọ̀rọ̀ márèèjì ń sáré kọjá lórí mi. 
Márèèjì! 
Ìyàwó alárédè! 
Èèwọ̀ ilé wa ni o. 
Mo yáa sọ bẹ́ẹ̀ fún un.
Mo ní èèwọ̀ ilé wa ni, àti pé kò sí ọmọ ilé wa kankan tó ń ṣe máréèjì, mo ní bàbá ẹ̀ kò tiẹ̀ gbọdọ̀ gbọ́, ó máa bínú ni. Ló bá ní tí wọ́n bá máa bínú kí wọ́n bínú, òun kò lè fi ọmọ fọkọ láì ṣe máréèjì. 
Ọmọ tí a wáá ṣe ìyàwó ẹ̀ tí ó kanrí mọ́nú, tí ó ń kanra kiri inú ilé bíi aláágànná, òun ló wáá fẹ́ ní kí àwa lọọ ṣe máréèjì fún. 
Mo ní kò ṣeé ṣe, a kò sì rí ọ̀rọ̀ náà yanjú tí àwa fi dìde. 
Ìyawo ẹ̀ ṣáà ń sọ pé ká má bínú, nítorí òun ló sìn wá sọ́nà, ọkùnrin alágídí yẹn kò jẹ́ sìn wá, a ti dánú bí i. 
Kí èèyàn kan ya afẹ̀sìn-bàlújẹ́ bíi ti ọkùnrin yìí báyìí. 
Yóò bá èmi náà níbẹ̀.
Mó yáa sọ fún Sẹ̀kí pé ọjọ́ tí a bá ríbi ni ibi i wọlẹ̀, òní náà ni n óo yanjú gbogbo ẹ̀, mo ní ká yáa lọ sílé Akin, bó bá ti jẹ́ bí ọkùnrin pásítọ̀ yẹn ti ń ronú ni ọmọ ẹ̀ tó jẹ́ ìyàwó Akin náà ń ronú, ìgbéyàwó náà kò ní i pẹ́, tó bá jẹ́ a máa fagi lé e níbẹ̀rẹ̀ báyìí, ká tètè fagi lé e. 
Nígbà tí Tinukẹ́ rí èmi àti Sẹ̀kí, ó fẹ̀rẹ̀ lè ya wèrè, ìdùnnú ni o! 
Nítorí ohun tá a ṣe lánàá fún wọn yẹn sì ni. 
Níṣe ló fò mọ́ mi gìjà, Ọlọ́run ni kò ní kò gbé mi ṣubú, àfi bíi ọmọdé tí ìyá ẹ̀ wá láti ìlú òkèèrè, bíi pé kì í ṣe èmi àti òun la jọ wà nílé wọn lánàá yìí, èyí yà mí lẹ́nu.
Ò yà mì lẹ́nu nítorí mo wo ojú ẹ̀, mo rí i pé kì í ṣe ọmọ kan tó bẹ, bẹ́ẹ̀ ni èyí tó ń ṣe yìí kì í ṣe pé ó fi ń ṣe ojú ayé, láti inú ọkàn ẹ̀ ló ti wá. 
‘Ìyà àgbà, ẹ wáa jókòó; Ìyá àgbà, ẹ wáa jẹun, Ìyá àgbà, ẹ wáa mumi!’ 
Mo kàn ń wò ó bó ti ń ko gbogbo oúnjẹ kalẹ̀ láì bèèrè pé bóyá mo fẹ́ jẹ tàbí n kò jẹ, tó tún ń mú oríṣiiríṣi ohun tí wọ́n ní nílé jáde. 
Ọkọ ìyàwó jókòó gọ́ú sẹ́gbẹ̀ẹ́ kan níbẹ̀, ó kanrí mọ́ kọ̀m̀pútà, ò ǹ ṣe bìi ẹni pé òun kò rí mi. 
Ṣùgbọ́n aájò ọmọ yìí kò tiẹ̀ jẹ́ kí n lè wí nǹkan kan mọ́, ọmọ ti sọ ara ẹ̀ di ọmọ wa nínú ilé, kò rí ara ẹ̀ bíi ìyàwó.
Òrẹ́ mi ọ̀wọ́n, inú mi dùn púpọ̀ láti kọ̀wé sí ọ lẹ́yìn oṣù mẹ́wàá tí a ti ríra gbẹ̀yìn. 
ó yẹ́ kí n ti kàn sí ọ kí ó tó di àkókò yìí ṣùgbọ́n kò sí ààyè fún mi rárá. 
Ìgbé ayé Èkó kò rọrùn rárá, aago mẹ́rin àárọ̀ ni a ti máa ń jí kò sì sí oorun títí di aago méjìlá òru. 
Ìrìnàjò tí mo rìn láti abúlé wa dé ìlú Èkó lọ́jọ́ yẹn kò dẹrùn rárá. 
Ṣé ìwọ náà mọ̀ pé ojú ọ̀nà abúlé wá já sí títì ọlọ́dà kò dára rárá. 
Ọkọ̀ kàn ń jó régè lójú ọ̀nà yẹn ni. 
Nígbà tí a tún dé ojú ọ̀nà ọlọ́dà, sún-kẹrẹ-fà-kẹrẹ ọkọ̀ tún wà débi wí pé wákàtí mẹ́rin la lò láàrin rẹ̀. 
Bọ̀ọ̀dá Lásún ti mọ̀ bí ìrìn àjò náà yóò ti rí, nítorí náà, wọ́n ra àwọn nǹkan ìpanu lọ́wọ́ àwọn tó ń tà á lẹ́gbẹ̀ẹ́ títì. Nígbà tí a fi máa dé Ìpínlẹ̀ Ògùn, ọkọ̀ dúró díẹ̀ fún wa láti na ẹsẹ̀ àti kí àwọn tó bá fẹ́ tọ̀ lè tọ̀. 
Aago méjì ààbọ̀ òru ni a wọlé Bọ̀ọ̀dá Lásún lọ́jọ́ tí à ń sọ yìí. 
Níbi tí a ti ń kánjú láàárọ̀ kí á tó kúrò ní abúlé ni mo ti gbàgbé aṣọ tí o rà fún mi pé kí n máa wọ̀ bí mo bá dé Èkó. Èyí dùn mi púpọ̀ nítorí Sàlàkọ́ ló padà ń wọ aṣọ yẹn. 
Nígbà tí mo dé Èkó lọ́jọ́ yẹn, Jide, àkọ́bí Bọ̀ọ̀dá Lásún wò mí bákan ó sọ èdè Òyìnbó sí bàbá rẹ̀ tó jẹ́ ẹ̀gbọ́n tèmi pé “who is this daddy?”. 
Bọ̀ọ̀dá Lasun ló wá dáa lóhùn pé Jide ni orúkọ mi àti wí pé ẹ̀gbọ́n ni mo jẹ́ sí wọn kí wọ́n sì máa bọ̀wọ̀ fún mi. 
Ọ̀rọ̀ yìí kò fi bẹ́ẹ̀ dùn mọ́ ọn nínú nítorí kò retí pé ẹnì kan tó ju òun lọ lè wa sínú ilé láti máa gbé pẹ̀lú wọn. 
Ọ̀sẹ̀ àkọ́kọ́ tí mo dé Èkó, èmi nìkan ni mo máa ń wà nílé nítorí pé bọ̀ọ̀dá Lásún àti ìyàwó wọn máa jí lọ ibi iṣẹ́ láàárọ̀ ni tí àwọn ọmọ wọn sì máa lọ ilé ìwé.
Ìwọ náà pé èmi kò lọ ilé ìwé rárá oko ni mo máa ń tẹ̀lé bàbá mi lọ lábúlé. 
Ní ọ̀sẹ̀ kejì ni Bọ̀ọ̀dá Lásún wá pè mí láti mọ ohun tó wù mí lọ́kàn tí n mó máa ṣe. 
Mo yára sọ fún wọn pé mo fẹ́ kọ́ṣẹ́ atún nǹkan ṣe àwọn nǹkan bíi fírìjì, fáànù àti bẹ́ẹ̀ bẹ́ẹ̀ lọ. 
Bọ̀ọ̀dá bi mí léèrè pé kí ló dé ti n kò fi yàn láti lọ ilé ìwé. 
Mo dáhùn pé orí tèmi kò lè gbé ìwé isẹ́ ló wù mí láti kọ́. 
Bọ̀ọ̀dà sọ pé àwọn yóò wá nǹkan ṣe sí i.
Ọ̀sẹ̀ méjì lẹ́yìn tí èmi àti Bọ̀ọ̀dá jọ sọ̀rọ̀ ni wọ́n mú mi lọ sọ́dọ̀ ọ̀gá ti mo wà lọ́dọ̀ rẹ̀ báyìí. 
Gbádégẹsin ọ̀rẹ́ mi, ọkàn mi ń ṣàfẹ́rí rẹ gidi gan-an ni, jẹ́ kí n dánu dúró báyìí ná n ó tún un kàn sí ọ láìpẹ́. 
N ó sọ fún ọ́ nípa ibi iṣẹ́ tí mo wà. Bá mi kí àwọn ọ̀rẹ́ wa tó kù
                                         Tèminitìrẹ nítòótọ́,
                                          Ọlájídé ọ̀rẹ́ rẹ.

Ọláyẹmi kíni mo lè ṣe? Ó ń ṣe mí bíi kí n pa ara mí. 
Ọkùnrin tí èmi àti ẹ jọ ń fẹ́ ara wa bí ọdún kan sẹ́yìn, ní atí jọ ṣe ayẹyẹ introduction wa láìpé yìí eléyìí tó lárinrin gan-an.
Gbogbo àwọn ọrẹ mi lọ ń kí mi kú oríire nítorí wn rí àwọn fótò náà lórí Facebook mi.
Inú èmi náà dùn wí pé mi ò ní pẹ́ di ìyàwó ilé. 
Àwọn ènìyàn tilè ń bí mi wí pé ìgbà wo ni date wedding wa. 
Ṣùgbọ́n mo sọ fún wọn wí pé máà jẹ́ kan mọ very soon.
Ṣùgbọ́n ní báyìí ọkọ mi ní òun kò ṣe mọ. 
Lẹ́yìn tí gbogbo ènìyàn ti mọ̀ sí introduction wa. 
Gbogbo àwọn ènìyàn ni wón ti ń bá mí bẹ̀ ẹ́, ń ṣe ló yarí.
Àwàdà ni mo pè é tẹ́lẹ̀. 
Wọ́n ní tí mo bá ṣẹ̀ ẹ́ kó sọ. 
Ṣùgbọ́n kò sọ ohunkóhun.
Kò gbé number mi mọ́ báyìí. 
Ìtìjú ti mú mi lọ delete gbogbo fótò introduction wa lórí Facebook. 
Ṣùgbọ́n àwọn ẹniyan kìí yé yọmi lẹ́nu wí pé ọkọ mi ńkọ́ àti wí pé ìgbà wo ni wedding wa. 
Ayé tí sú mí. 
Mí ò tilẹ̀ mọ ibi tí mo fẹ́ gbà mọ́.


Ọlọ́run má jẹ̀ kí wọ́n mú bàbá yín lọ. 
Èmi kúkú ti kìlọ̀ fún un, Ọlọ́run má jẹ̀ kí wọ̣́n gbé e lọ. 
Àwọn tí wọ́n ṣòfin kòrónà ni o, nítorí gbogbo wa ni wọ́n kìlọ̀ fún pé kinní náà ti tún ń ṣe àwọn èèyàn, pé kí gbogbo èèyàn máa lo ìbòmú, nígbà tí Ọlọ́run sì ṣe é tí kinní náà kò mú ẹnì kankan ní sàkáánì tiwa, káwa náà máa ṣọ́ra ni. Ohun tí èmi sì ń ṣe nìyẹn, láti ọjọ́ yìí, kódà àwọn kan wà tí wọ́n torí ẹ̀ pè mí lárá oko, èmi sì ti fara mọ́ ọn, ṣùgbọ́n àwọn tó rí mi mọ̀ pé èmi ò lè ṣe kí n má lò ó, bẹ́ẹ̀ ni n kò sì ní  lọ sí patí kan, kò sóde àríyá lọ́rọ̀ mi.
Ṣùgbọ́n Àlàájì kì í gbọ́ràn, kì í gbọ́ràn rárá, bó bá sì fẹ́ ṣe nǹkan tí ẹ bá ní kó má ṣe é báyìí, eegun rẹ̀ yóò túbọ̀ máa le sí i ni, àgàgà bó bá ti jẹ́ nǹkan tó ní í ṣe pẹ̀lú ọ̀rọ̀ òde àti àríyá báyìí. 
Bó bá ti wá jẹ́ nǹkan tó ní í ṣe pẹ̀lú òun àti Àùntí Sikira ni, ọ̀rọ̀ parí nìyẹn. 
Ohun tó sì ṣẹlẹ̀ nílé wa nìyẹn lọ́jọ́ Àlàmísì, ọjọ́ ìkómọ Sẹki. 
Ìyá ọlọ́mọ ti loun ò ṣe patí, ó ní gbogbo èyí tó wà níta yìí, béèyàn bá ní kí òun máa ṣe ìnáwó tàbí patí kan, wàhálà ni tọ̀hún kàn máa kó ara ẹ̀ sí lásán. 
Ó ní báwọn ti wọ́n bá wáa sọmọ lórúkọ bá ti ṣetán, táwọn sì wá nǹkan jíjẹ fún wọn, ó ti parí nìyẹn.

Èmi náà fara mọ́yẹn dáadáa. 
Ọkọ ẹ̀ náà ti gbà fún un, ó ní ohun tíyàwó òun bá ṣe lòun fara mọ́, nígbà tó sì ti wá bá mi tí mo ti ní kò sí ohun tó dùn tó o, pé bó ṣe wí yẹn ni ká ṣe é, ọkàn wa ti balẹ̀ pé kò sí wàhálà kan. 
Àárọ̀ la ti jí lọ sílé wọn, tí a sì ti ṣe ọ̀pọ̀lọpọ̀ ìrẹsì, àwọn aráalé àti àwọn aráàdúgbò nìkan la ṣe é fún, a sì tún ṣe téèkì-ewè fáwọn tí wọ́n bá fẹ́ gbé e lọ, ìyẹn àwọn tó fẹ́ẹ sọmọ lórúkọ. 
Nígbà tí wọ́n sì dé tí a ti ṣètò ìsọmọlórúkọ tán, kálukú gbé oúnjẹ ẹ̀ dání ni, kò sí pé wọ́n ń dúró mọ́, wọ́n kàn ń lọ sí ọ̀nà ilé wọn ni.

Inú àwọn tí wọ́n wá sọmọ lórúkọ dùn dé góńgó, nítorí mo kàn gbé odidi owó fún wọn ni, kó má di pé wọ́n ń tọrọ owó tàbí kí wọ́n máa fi ọgbọ́n sọ pé owó kan làwọn ń wá. 
Àwa mẹ́rin péré náà la jẹ́ obìnrin tá a wá láti ilé, èmi àti Safu lati kọ́kọ́ jí lọ, Ìyá Délé àti ìyá mi wáa bá wa níbẹ̀, mo ní kí wọ́n lọ́ọ fi mọ́tò gbé wọn wá ni, nítorí mo mọ̀ pé ìrìn tiwọn lè má bà tiwa mu, nítorí nǹkan tí àwa fẹ́ẹ ṣe.
Kì í ṣe pé Safu ò lè dá gbogbo ẹ̀ ṣe, òun náà ló kúkú tiẹ̀ ṣè é, ṣùgbọ́n ara ẹ̀ máa ń yá tó bá ti rí mi lẹ́yìn ẹ̀ nídìí gbogbo nǹkan tó bá ń ṣe.

Ìyá mi ló yà mí lẹ́nu, nígbà tí wọ́n sí fọ́ sí léèsì kan tí mo rà fún wọn nígbà Iléyá tó kọjá, níṣe ni wọ́n tún dà bíi ẹni tí nǹkan kan kò ṣe é rárá, wọ́n ti fáìn jù. 
Àwọn aráalé kọ̀ọ̀kàn náà tún ń yọjú, nítorí ilé Sẹki la ti ṣe é. 
Ọkọ ẹ̀ ti kọ́kọ́ sọ fún un pé kó máa gbé ọmọ bọ̀ lọ́hùn-ún, ìyẹn ilé wọn tó wà lẹ́gbẹ̀ẹ́ ilé wa, ṣùgbọ́n nígbà tó ta kú pé ṣebí ilé òun nibẹ̀, ọkọ òun náà ló sì kọ́ ọ, ilé tòun ni, kí wá lòun fẹ́ẹ máa lọ sílé mí-ìn sí, nígbà náà ni ọkọ ẹ̀ gbà fún un. 
Ìyáálé ẹ̀, Tòmíwá, náà wá, èmi àti Safu, àti ọ̀rẹ́ Sẹki kan tí wọ́n ti jọ ń ṣe látọjọ́ tó pẹ́.
Nígbà tí yóò fi tó aago méjìlá lọ́sàn-án, gbogbo èyí tí à ń wí yìí ti kásẹ̀ nílẹ̀, àwọn àlejò ti lọ. 
Safu ní òun fẹ́ gbé oúnjẹ tòun lọ sí ṣọ́ọ̀bù, nítorí ojú ti ń kán an. 
Èmi ni mo ní kó ṣá dúró, kó jẹ́ kí gbogbo wa tọwọ́ bọwọ́, nígbà tó jẹ́ aráalé kan ni gbogbo wa, ọjọ́ pàtàkì, ọjọ́ ayọ̀ sì lọjọ́ náà. 
Ohun tó sì tiẹ̀ ń mú inú èmi dùn lọ́tọ̀ ni orúkọ tí mo ti sọ ọmọ yìí, Olúwamáyọ̀wá tí mo ti pè é ní gbàrà tí wọ́n sọ fún mi pé wọ́n bí i, orúkọ tí gbogbo wọn bá mi tẹ̀ mọ́ ọn lórí náà nìyẹn. 
Sẹki ní orúkọ tí ìyá sọ ọmọ lòun fẹ́, Ìyá mi ní àwọn làwọn fún mi láṣẹ kí n sọ ọ́ lórúkọ tó wù mí, níbẹ̀ lọ̀rọ̀ parí sí.
Ta ni ká gbè? 
Àwa la pa á ni? 
Àbí kín lẹ̀ ń sọ?
Àbì o fẹ́ bú mi? 
Kí ló wà lẹ́nu rẹ tò o fẹ́ sọ? 
Ẹ̀yin ọmọ lásán èkejì ajá. 
Wò ó, ṣé o rí ẹni tó jáde láìpẹ́ yìí? 
Ẹni tó gbẹ́nu sókè tó ń hu bí ajá, ṣé o rí i dáadáa? 
Òun pẹ̀lú bàbá yín Àmùdá, kàtígórì kan náà ni àwọn méjèèjì wà. 
Wọn ò sẹ́ ara wọn. 
Ọ̀bọ pọ́bọ pọ̀n ni wọ́n. 
Bàbá ọmọ mi ni ọkùnrin tó jáde láìpẹ́ yẹn. 
Kò sí èèyàn kọ́bọ̀ lára rẹ̀, bẹ́ẹ̀ ni mo sọ. 
Àsìfẹ́ ọkọ ni. 
Lóòótọ́ òun ni mo bí ọmọ mi fún, ìgbà kan náà lòun àti Àmùdá tí í ṣe bàbá yín ń fẹ́ èmi àti ìyá yín lọ́dọ̀ bàbá wa tó jókòó yìí. 
Àìgbọràn làwa méjèèjì fi bọ́ sí wọn lọ́wọ́ lọ́kọ̀ọ̀kan. 
Òun rèé lónìí, ẹni a wí fún ọba jẹ́ ó gbọ́. 
Àwọn méjèèjì ń bá rádaràda kiri, wọn ò ro ẹ̀yìn ọ̀la rárá. 
Yébọ́lá ìyá yín ti parí iṣẹ́ tirẹ̀, ó ti lọ sùn. 
Ẹni tí ò tí ì kú ò sì mọ irú ikú tí yóò pa òun…”
Kò ju ìṣẹ́jú mélòó kan ni wọ́n gbé òkú Yébọ́lá kọjá síbi tí wọ́n ó sin ín sí. 
kíá, pọ̀jù ti mú asọ funfun, ó nà án wàà, ó ṣẹ́ etí rẹ̀ lọ́nà mẹ́rin. 
Ẹ̀yìn èyí ló gbé òkú ìyá rẹ̀ sínú rẹ̀. 
Ó dì í bí Mùsùlùmí ṣe máa ń di òkú wọn, ó pe ìrun sí i lára, ó sì gbé e sí kòtò. 
Àwọn èèyàn náà ń fi Pọ̀jù ṣe ìran wò, wọ́n sì ń káre rẹ̀ fún aájò àti ìpalẹ̀mọ́ ìkẹyìn tó ṣe fún ìyá rẹ̀. 
Ẹni ọmọ sin ló bímọ ní tòótọ́, Pọ̀jù sin ìyá rẹ̀, ó sì wa èrùpẹ̀ bò ó.
Lẹ́yìn àkùkọ ìdájí méjì, wọ́n ń sún mọ́ etí ìlú. 
Wọ́n ti bẹ̀rẹ̀ sí í rí ìjàsá pé ìlú náà ò jìnnà mọ́. 
Àdédé ni Fádiórà tí í ṣe olórí ẹ̀sọ́ dá ìrìn-àjò náà dúró.
Ó sọ fún Mọrèmi pé èyí táwọn jẹ nínú ajá eléèékú náà tó gẹ́ẹ́; ó ní a kì í bá oníṣuú wà á débi egùn; ó ní àwọn ti jíṣé tí wọ́n rán wọn; ó ní àbọ̀ ló dà o; ó ní àwọn ti mú àṣẹ Ìyá-lódò Ẹsìnmìrìn ṣẹ, àwọn ti sin Mọrèmi kọjá ibi tí ẹ̀rù kò ti lẹ̀ bá a mọ́. Káwọn padà sí Iléefẹ̀ ló kù.
Ẹ̀rù ba Mọrèmi, ojora mú un; ó rántí pé a kì í ṣọ̀rẹ́ èrò ká yọ̀.. ó wò ó pé ní agbèbè tóun ò dé rí; ní ìlú tóun ò wọ̀ rí; ọ̀nà tóun ò rìn rí. 
‘Háà’! àṣé ká rìn, ká pọ̀, yíyẹ níí yẹ ni, àmọ́ bíi tẹni tá a lé kúò nílùú kọ́ o…’ 
Ibi tó ti ń ro èrò yìí ni àwọn ẹ̀sọ́ ti yí padà bírí, tí wọ́n sì ṣe é ní sáígòbe, ó dìgbà. 
Ẹkún ò ṣe é sun; igbe ò ṣe é ké; òṣé ò ṣe é pa; inú ò ṣe é bí; omi oje ẹkún ti lé ròrò lójú Mọ́rèmí. 
Àmọ́ kín ló féé ṣe? 
Kín lẹni tá a lé kúrò nílùú fẹ́ ṣe?
Kín leni tó sòpàǹpá lòdì sí àṣà àti ìṣe Iléefẹ̀ fẹ́ ṣe? 
Ipá wo ló fẹ́ sà? 
A à fẹ́ ọ nílùú, ò ni o lórin kan tó dùn tó o fẹ́ dá; tó o bá dá orin ọ̀hún, elégbè rẹ dà?
À ń sá fún wèrè; wèrè ní bí wọ́n bá dókè odò; kí wọ́n ran òun lérù òun díẹ̀.
Ta ló fẹ́ ru ẹrù wèrè? 
Gbogbo ọ̀rọ̀ tó ń jà gùdù lọ́kàn Mọ́rèmí rèé lákòókò náà.
Yàtọ̀ sí èyí, gbogbo ìgbà ni mo máa ń ráńtí wàhálà àti hílà-hílo tí í máa ń bá wa bí i ti àgánrándì nígbà tí òjò bá ń rọ̀, pàápàá lóru, tí ilé bá ń jò sùùrùsù, níhìn-ín lọ́hùn-ún tí àwa náà ó máa gbé ẹní kiri tí a ó máa pòòyì ká bí àga onígbàjámọ̀ láti wá ibi tí jíjó òjò ko tí pọ̀ láti sùn sí, lẹ́yìn tí a bá ti to gbogbo igbá àti apẹ sí ibi tí òjò bá ti ń jò sílé tán.
Ẹ̀rín kìí tilẹ̀ yé pa mí nígbà tí mo bá rántí bí ìyá mi ti ṣe máa ń ké tòò nígbà tí òjò alátẹ́gùn bá ń rọ̀. 
Bí atẹ́gùn bá ń fẹ́ kíkan-kíkan, tí gbogbo ewé òrùlé ilé sì ń ṣe riyẹ bí orí aládòko ẹ́gún Adó, bẹ́ẹ̀ ni ìyá mi yóò máa ké pé “Lósì o! Lósì o! Lósì, lósì ni abiyamọ mọ̀-ọ́n da ọmọ rẹ̀ sí o! aláfẹrẹ́ dádọ̀ simẹ̀dọ̀ o.”
Ohun tó kàn yà mí lẹ́nu ni pé bí ìyá mi bá ti ń ké báyìí, kíá ni atẹ́gùn máa ń rọlè wọ̀ọ̀ bí ọbẹ̀ inú abọ́ tí a sọ̀kalẹ̀ lórí iná, tí òjò yóò sì rọra máa dà á sílẹ̀ wọ̀ọ̀ bí ọbẹ̀ inú abọ́ tí a sọ̀kalẹ̀ lórí iná, tí yóò sì rọra máa dà á sílẹ̀ wọ̀ọ̀ bí ìgbà tí ejò bá ń fi pẹ̀lẹ́-pẹ̀lẹ́ sọ̀kalẹ̀ lórí igi.
Adékànmí sún mọ́ wọn, ó ń bá wọn kẹ́rù sínú ọkọ̀ bọ́ọ́lẹ̀-kájà. 
Wọ́n kó ẹrù kún inú ọkọ̀ yìí tán ni ọ̀gá onímọ́tò bá fún àwọn ọmọṣẹ́ rẹ̀ ní owó oúnjẹ nínú èyí tí wọ́n ti fún Adékànmí náà ní ogún kọ́bọ́ (20k). 
Owó gbé iyì lórí púpọ̀ lásìkò tí mò ń wí yìí, owó kékeré ló ń ṣe nǹkan ńlá kò jọ ti àsìkò yìí tó jẹ́ pé owó ńlá ló ń ṣe nǹkan kékeré. 
Ogún kọ́bọ̀ ìgbà yẹn, géńdé méjì kò lè jẹ oúnjẹ rẹ̀ tán fún ọjọ́ mẹ́rin.
Bí ọwọ́ Adékànmí ṣe ba owó yìí, inú rẹ̀ dùn, ara rẹ̀ sì yá gágá pẹ̀lú.
Adékànmí ké sí ọ̀kan nínú ọmọṣẹ́ ọkọ̀, ó bèèrè pé, ẹ jọ̀wọ́ ẹ̀gbọ́n, lónìí yìí gangan ni mo ṣẹ̀ṣẹ̀ ti ìlú òkè dé, níbo ni ènìyàn lè sùn di ọ̀la?
Onítọ̀hún dá a lóhùn pé, ìyẹn kò le tó báyẹn, bí i ṣe ọ̀kan nínú àwọn ọkọ̀ dáńfó tí wọ́n gbé kalẹ̀ sí ibùdó ọkọ̀ yìí, a ó sun inú rẹ̀ mọ́jú. 
Ìgbà tí Adékànmí tún gbọ́ èsì yìí lẹ́nu ọmọṣẹ́ ọkọ̀ yìí’, inú rẹ̀ tún dùn.
Ó sì sọ pé ko tán, gbogbo ibi tí a fẹ́ gbin obì sí náà ni obì ti ń hù níbẹ̀ yìí.
Kò sí ìbẹ̀rù rárá.
Adékànmí pẹ̀lú àwọn ọmọṣẹ́ ọkọ̀ lọ sí búkà láti lọ jẹun lálẹ́ ọjọ́ yìí, kété tí aago méjìlá ààbọ̀ alẹ́ lù ni oníkúlùkù wọn gba inú ọkọ̀ tó fẹ́ sùn mọ́jú lọ.
Bí wọ́n kò bá ṣe bẹ́ẹ̀, ń ṣe ni ọkọ̀ àwọn ọlọ́pàá kògbérèégbè ń lọ tó ń bọ̀ ní ibùdó ọkọ̀ Ọjọ́ta títí tí aago márùn-ún ìdájí fi lù. 
Ní ìdájí àwọn tí ó ni mótò tí wọ́n sùn sínú rẹ̀ mójú wọ ibùdó ọkọ̀ wá láti gbé ọkọ̀ wọn kí wọ́n sì bẹ̀rẹ̀ iṣẹ́ òòjọ́ wọn. 
Èyí túmọ̀ sí pé kò sí ààyè fún Adékànmí láti sun oorun mójúmọ́ bí i ti ìgbà tí ó wà ní abúlé. 
Bí Àjọkẹ́ ṣe ń kọrin eréṣùpá rẹ̀ láàrin àwọn ẹgbẹ́ rẹ̀ ló ń gbọ́ ọ tí àbúrò bàbá rẹ̀ ń pè é. 
Eré tó ń ṣe ti wọ̀ ọ́ ní kọ́lọ́fín, ó ti kó sí i lọ́kàn. 
Èyí ló mú un tó fi fi ìpè Àjọjẹ ṣe àgbọ́ya. 
Kì í ṣe pé kò gbọ́, àmọ́ àtikúrò níbi eré náà ni wàhálà rẹ̀. 
Àjọkẹ́ kúndùn aré òṣùpá púpọ̀.
Mọ́gàjí ni láàárín àwọn ẹgbẹ́ rẹ̀. 
Kò sí orin erémọdé àti eréṣùpá tí kò mọ̀.
Ọ̀kan-ò-jọ̀kan ni lágbárí rẹ̀. 
Ohùn rẹ̀ a sì máa tòrò nigínnigín nínú orin kíkọ.
Àwọn òbí rẹ̀ pàápàá máa ń fọgbọọgbọ́n gbádùn rẹ̀ nígbà tí wọ́n bá ń wòran erémọdé tí àwọn ọmọ wẹ́wẹ́ ń ṣe lákòókò tọ́wọ́ wọn bá dilẹ̀. 
Àmọ́ erésùpá yìí gbòdì lálẹ́ ọjọ́ náà lára Àjọjẹ tí í ṣe àbúrò bàbá Àjọkẹ́.
Wọ́n ní ohun tó ń ṣe Lémbájé kọ́ ló ń ṣe ọmọ rẹ̀; Lémbájé ń sunkún ìkókó, ọmọ rẹ̀ ń sunkún ìkòkò.
Iná tó ń jó Àjọjẹ lábẹ́ aṣọ lórí ọ̀rọ̀ Aréjì ló fa sábàbí ọ̀rọ̀.
Àjọjẹ fẹ́ rán Àjọkẹ́ kó bá òun wò ó bóyá ọ̀rẹ́ òun kan báyìí tó máa ń gba àjọ ojúmọ́ ti darí wálé, Àjọjẹ sì tètè fẹ́ rí ọ̀rẹ̣̒ rẹ̀ yìí, kó lè bá a sọ ọ̀rọ̀ tó ní lọ́kàn kí ilẹ̀ ọjọ́ kejì tóó mọ́.
Àjọjẹ ti mọ̀ pé oníṣẹ́ bó-o-jí-jí-mi ni Ọdẹ́kù í ṣe.
Bí òun ò bá sì tètè fọ̀rọ̀ tí Aréjì bá wá tó o létí kó tóó sùn, àfẹ̀ẹ̀mọ́jú tí Ọ̀dẹ́kù bá ti jí jáde, ó dìrọ̀lé wọ̀ọ̀, ìrọ̀lẹ́ pẹ̀sẹ̀, ìrọ̀lẹ́ gbèrégbèré kóun tóó tún gbúròó rẹ̀.
Ejọ́ sì ni ọ̀rọ̀ Aréjì, kò ṣe é fi sórí òrùlé sùn; iná ni pẹ̀lú, kò ṣe é fi há abẹ́ aṣọ.
Yẹrí-yẹrí ni gbogbo àwọn akẹ́kọ̀ọ́ tú jáde, ni déédé aago mẹ́sàn-án àbọ̀, nígbà tí wọ́n rí akẹ́kọ̀ọ́ kan, lórí pápá, tó bọ́ ara rẹ̀ sí ìhòhò; tó sì ń sáré káàkiri orí pápá. 
Ó ń bọ́ sí kòtò; ó ń bọ́ sí gegele. 
Bó ti ń he ọ̀rá lórí pápá, ló ń ti ọwọ́ bọ́ inú imí tí wọ́n ṣi sí ẹṣẹ-ẹṣẹ̀ ọgbà, tó sì ń he kondi-kondi ìgbẹ́ kọ̀ọ̀kan sẹ́nu. 
Àwọn ènìyàn bẹ̀rẹ̀ sí káàánú rẹ̀. 
Gbogbo ará àdúgbò ti tú jáde; wọ́n dúró go gò go; wọ́n ń wòran wèrè. 
Háà, lóòótọ́ ni: wèrè dùn ún wò lọ́jà, kò ṣé é bí lọ́mọ ni.
Kíá, àwọn ọ̀gá ti ṣètò bí wọ́n ó ti mú un—àwọn ọmọ iléèwé bí mélòó kan sì bẹ̀rẹ̀ sí ní lé e kiri. 
Nígbà tí ó ṣe, ó dojú kọ wọ́n, ó sì bẹ̀rẹ̀ sí ní lé wọn ká. 
Nígbà tí yóò fi tó bí ọgbọ̀n ìṣẹ́jú, ó ti rẹ àwọn ọmọ yìí, wọ́n sì sá ṣẹ́yìn; àmọ́ ko ko ko bí akọ òkúta ni ara wèrè yìí le, ó sì ń sáré ká orí pápá ní ìhoho goloto, láìsí ẹni tó ń lé e.
Ìran wíwò bá bẹ̀rẹ̀: bí àwọn kan ti ń rẹ́rin-ín, ni àwọn kan ń káàánú.
Lójijì ni àwọn géńdé mẹ́rin kan já wọ orí pápá, wọ́n pakuuru mọ́ ọn, wọ́n sì dè é lókùn. 
Igbe ìyá kan tó ké tòò wọ orí pápá ni àwọn ènìyàn ń wò tí wọ́n fi fi aṣọ bọ̀ ọ́ lọ́rùn.
Ìyá yìí ń ké tòun tomijé lójú: 
‘Háà ọmọ mi ni ìn! 
Nǹkan ṣe mí! 
Ta ló fèyìí kàn mí. 
Ojú kan ẹ̀pà, ojú kan erèé!
Ayé kán mi lẹ́yín ọ̀ọ́kán poo!
Háà, orí mi burú o!
Ọ̀fò ṣe mí o!’
Bí ó ṣe jẹ́ pé ìjọba ló ń gbọ́ gbogbo bùkátà lórí ọ̀rọ̀ ẹ̀kọ́ lásìkò yìí, síbẹ̀síbẹ̀ Ọlálékè tún ní ìsoro àtijẹ àtimu ní ilé-ẹ̀kọ́. 
Bí wọ́n bá ti fún un ní owó tásọ́rẹ́ tí wọ́n ń fún un lọ́dọọdún nígbà tí wọ́n bá ta kòkó baba rẹ̀ tán, òun náà ni yóò máa wá àtijẹ àtimu kiri fúnra rẹ̀. 
Ìgbà mìíràn, ó lè sáré lọ ṣe iṣẹ́ kọ̀ǹdọ́ tí ó máa ń ṣe nílùú Èkó fún bí ọjọ́ méjì.
Bí ó bá sì ti dé náà ni yóò tọ àwọn ẹgbẹ́ rẹ̀ lọ kọ́ àwọn ẹ̀kọ́ tí wọ́n kọ́ nígbà tí kò sí ní kíláàsì. 
Ṣé ẹ̀bùn kúkú ni ìwé pẹ̀lú iṣẹ́ àṣekára, ṣùgbọ́n bí ènìyàn kò kúkú lẹ́bùn ìwé, bí ó bá jẹ́ ẹni tí ó ń ṣe iṣẹ́ ẹ̀kọ́ rẹ̀ kárakára, onítọ̀hún náà lè padà di ẹlẹ́bùn ìwé.
Yorùbá bọ̀, wọ́n wí pé, tí aláájò yóò ṣáà sàn, onítọ̀hún yóò máa yege nínú ẹ̀kọ́ rẹ̀ bí ó ti wù kí ó rí.
Lékè gan-an tún fakọyọ ju àwọn tí ó ranjú ràngàndàn sí kíláàsì nígbà tí olùkọ́ ń kọ́ wọn lọ.
Mai Mala ní gbogbo ènìyàn ló mọ gbogbo ǹkan tó ń ṣelẹ̀ ní apá ìlà-oòrùn àríwá, ṣùgbọ́n ó ní èyí tó ń wáyé lọ́wọ́lọ́wọ́ báyìí nílò àbójútó.
Nínú ìfọ̀rọ̀wérọ̀ pẹ̀lú BBC, gómìnà náà sàlàyé pé, nǹkan ṣì sẹ́pẹ́rẹ́ lásìkò díẹ̀ sẹ́yìn, ṣùgbọ́n lẹ́nù ọjọ́ mẹ́ta yìí, nǹkan ti yíwọ́ nítori pé kò sí ẹni tó mọ nǹkan ti àwọn èniyàn tó wà nídi ìkọlù yìí ń fẹ́.
Ọ̀rọ̀ gómìnà yìí wáyé nítorí ọ̀pọ̀ ló ń ké gbàjarè pé, wọ́n kò gbọ́ òhunkóhun láti ẹnu gómìnà láti ìgbà tí ọ̀rọ̀ ìpàniyàn àwọn Boko Haram ti bẹ́ sílẹ̀, tí ọ̀pọ̀ sì ti sá kúrò ní ibùgbé wọn.
Àwọn èèyàn míràn ló ní àwọn ti sá kúrò ni ibùgbé àwọn nítorí wọn kò fẹ́ kí ọwọ́ja igbésùmọ̀mí náà kan awọn, nígbà ti Boko Haram àti àwọn ọmọ ogun bá nkojú ara wọn.
Láti bi ọjọ́ díẹ̀ sẹ́yìn ni ìkọ alákatakítí Boko Haram ti tún tẹra mọ́ ìkọlu Geidam àti àwọn ìpińlẹ̀ mìíràn, ni àgbégbé ilà-oòrùn àríwá Nàìjíríà.
Láàrín àwọn ti wọ́n pa nínú ìṣẹ̀lẹ̀ ọjọ́ Eti ni obìnrin kan ti rọ́kẹ́ẹ̀tì tí wọn jù mọ́ ilé ìyá ọkọ́ rẹ̀ ti báa, lásìkò tó ṣàbẹ̀wò sí Geidam.
Ìròyìn sọ pé, àwọn agbésùnmọ̀mí tún já ilé àti sọ́ọ̀bù, tí wọ́n sì kó ọ̀pọ̀ oúnjẹ lọ.
Ìjà tún bẹ́ sílẹ̀ láàrín àwọn agbésùnmọ̀mí àti àwọn ọmọogun Nàìjíríà, ní ìlú Mainok ni ìpínlẹ̀ Borno, tí ìròyìn sì fi ìdí rẹ̀ múlẹ̀ pé ọ̀rọ̀ náà kan àwọn ọmọogun.
Ètò ààbò ń búru sí lójoojúmọ ni lórílẹ̀-èdè Nàìjíríà, èyí sì tí mú kí àwọn òǹwòye sọ pé ẹ̀rù ń ba àwọn fún ọjọ́ iwájú Nàìjíríà.
Èyí rí bẹ́ẹ̀ ní pàápàá jùlọ nítorí ìròyìn tó sọ pé nǹkan ìjà ogun kò tó mọ́ fún àwọn ọmọogun Nàìjíríà láti fi sisẹ́.
Ìjọba Ààrẹ Muhammadu Buhari ti yí ọ̀rọ̀ àwọn ọmọ Nàìjíríà tó ń pè fún ìkọ̀wéfipò sílẹ̀ mínísítà ètò ìbáraẹnisọ̀rọ̀, Isa Pantami dànù
Ẹ̀sùn tí wọ́n fi kàn Pantami ni pé ó ń ṣàtìlẹyìn fẹ́gbẹ́ agbésùnmọ̀mí pẹ̀lú àwọn ọ̀rọ̀ kan tó ti sọ sẹ́yìn kí ó tó di mínísítà.
Ṣùgbọ́n nínú àtẹ̀jáde kan tí olùrànlọ́wọ́ ààrẹ̀ lórí ọ̀rọ̀ ìròyìn, Garba Shehu fi sita, iléeṣẹ́ ààrẹ ní pípè fún ìkọ̀wéfipò sílẹ̀ Pantami kìí ṣe nítorí oun tó sọ ní bíi ogún ọdún sẹ́yìn.
Shehu ní àwọn èèyàn kan ni wọ́n fẹ́ kí mínísítà náà dáwọ́ iṣẹ́ ribi ribi tó ń ṣe fáwọn ọmọ Nàìjíríà dúró kí wọ́n lè rí ti wọn ṣe.
"Mínísítà ètò ìbáraẹnisọ̀rọ̀ ti tọrọ àforíjìn lórí ọ̀rọ̀ tó sọ nípa àwọn agbésùnmòmí ní bíi ogún ọdún sẹ́yìn.
Lóòtọ́ọ́ ni é àwọn ọ̀rọ̀ náà burú jáì ṣùgbọ́n kò ní sọ irú rẹ̀ mọ́,” Shehu ṣálàyé.
Àwọn èèyàn bẹ̀rẹ̀ sí ní pè fún ìkọ̀wéfipò sílẹ̀ Pantami lẹ́yìn tí fídíò kan níbi tó ti ń káàánú àwọn alákatakítí ẹ̀sìn lu orí ayélujára pa.
Pantami kọ́kọ́ sọ pé òun kò ní nǹkan ṣe pẹ̀lú àwọn agbésùnmọ̀mí, ó ní ìbanilórúkọ jẹ́ lọ̀rọ̀ náà fóun. 
Ṣugbọn minisita naa pada gba pe otitọ loun sọrọ atilẹyin fawọn ẹgbẹ agbesunmomi, amọ oun ti ko awọn ọrọ naa jẹ.
"Ọjọ́ orí mi sì kéré nígbà tí mo sọ àwọn ọ̀rọ̀ yìí, fásitì ni mo sì wà nígbà náà, ọ̀dọ́ langba ni mi,”Pantami ló sọ bẹ́ẹ̀.
Gígúnlè ìyanṣẹ́lódì àwọn òṣìṣẹ́ ọba: àrọwà láti ọ̀dọ̀ ìjọba àpapọ̀
Lórúkọ ìgbìmọ̀ aṣòfin orílẹ̀-èdè Ayédọgbọ́n, àti lórúkọ Ààrẹ orílẹ̀-èdè yìí, mo ǹ kí yín pé ẹ kú iṣẹ́. 
Elédùwà yóò túbọ̀ máa fún yín ni okun àti agbára. 
Èyí ni láti jẹ́ kí ẹ mọ̀ pé lẹ́tà tí ẹgbẹ́ òṣìṣẹ́ ọba kọ sí ìjọba ti tẹ ìgbìmọ̀ aláṣe lọ́wọ́. 
Ààrẹ Orílè-Èdè yìí ní kí n fi dá yín lójú pé ọ̀rọ̀ àìrí owó osù gbà déédéé, ẹ̀kúnowó owó oṣù, ìgbéga lẹ́nu iṣẹ́ ọba àti àjẹmọ́nú kọ̀ọ̀kan tó ń fa gbọ́nmi-sí-omi-ò-tó láàrin ẹgbẹ́ òṣìsẹ́ àti ìjọba ń kọ ìjọba lóminú, ó sì ń múmú láyà rẹ̀ gidigidi.
 
Ìjọba fi ń dá yín lójú pé ìfẹ́ inú rẹ̀ ni láti rí i pé gbogbo ẹ̀tọ́ òṣìṣẹ́ ló tẹ̀ wọ́n lọ́wọ́.
Ìjọba ń ṣèlérí pé lógán tí ọwó bá ti dárogún sápò ìjọba, gbogbo gbèsè náà nìjọba yóò san láìkùkan.
Ìjọba káràmásìkí akitiyan yín láti mú kí ohun gbogbo máa lọ mẹ̀lọmẹ̀lọ, a sì gbàgbọ́ pé a kò ní fà sẹ́yìn rárá bí ẹ bá ti wà lẹ́yìn wa.
Lẹ́ẹ̀kan síi, a kí yín pé ẹ kú iṣẹ́.                                                                   
Kò ṣe é má ní ni àròkọ kíkọ, ìdí abájọ sì ni pé ó máa ń fi hàn bí ìrírí àti ọgbọ́n àtinúdá akẹ́kọ̀ọ́ ṣe rinlẹ̀ sí.
Yàtọ̀ sí èyí, àròkọ kíkọ tún máa ń jẹ́ kí a mọ̀ bí akẹ́kọ̀ọ́ ṣe ní òye tó nípa kíkọ èrò ọkàn rẹ̀ sínú ìwé.
Ìgbésẹ̀ tó yanrantí fún àrọ̀kọ tó dáńtọ́ nìyí:
Akẹ́kọ̀ọ́ gbọ́dọ̀ yan orí-ọ̀rọ̀ kan tí ó ní ìmọ̀ nípa rẹ̀ dáadáa.
Akẹ́kọ̀ọ́ gbọ́dọ̀ ṣe ìlapa-èrò nípa ṣiṣẹ́ àlàkalẹ̀ kíkọ àwọn kókó tí yóò ṣe àlàyé lórí nínú àròkọ.
Akẹ́kọ̀ọ́ gbọ́dọ̀ ṣe ìpín-afọ̀ tó gúnrégé fún àròkọ rẹ̀.
Akẹ́kọ̀ọ́ gbọ́dọ̀ kọ ìpín-afọ̀ fún ìfáàrà, àwon ìpín-afọ̀ fún àwọn kókó-àròkọ àti ìpín-afọ̀ fún ìgúnlẹ̀.
Akẹ́kọ̀ọ́ gbọ́dọ̀ fi àwọn pọntuésòn síbi tó bá yẹ nínú àròkọ. 
Díẹ̀ lára àwọn pọntuésòn ni àmì ìdánudúró, àmì ìdánudúró díẹ̀, àmì ìbéèrè, àmì ìyanu, àmì kólọ̀nù, àmì àdàmọ̀dì-kólọ̀nù.
Akẹ́kọ̀ọ́ gbọdọ̀ se àmúlò ọnà-èdè níbi tí ó bá ti wà ní ìbámu pẹ̀lú ìṣẹ̀lẹ̀ inú àròkọ. 
Díẹ̀ lára ọnà-èdè tí akẹ́kọ̀ọ́ lè ṣe àmúlò ni àkànlò èdè, òwe, àfiwé, ìfohunpènìyàn, àti bẹ́ẹ̀ lọ.
Akẹ́kọ̀ọ́ gbọ́dọ̀ tún àròkọ rẹ̀ kà láti ṣe àtúnṣe tí ó yẹ sí àwọn àṣìṣe tó lè wáyé nígbà tí ó ń kọ èrò-ọkàn rẹ̀ sílẹ̀.
Orísirísi àròkọ ni ó wà nínú ẹ̀kọ́ ìmọ̀ èdè Yorùbá. 
Lára wọn ni a ti rí:
Àròkọ lẹ́tà kíkọ tí ó sì pín sí gbẹ̀fẹ́ (lẹ́tà tí a lè kọ sí ẹni mímọ̀, èyí sì máa ń ní àdírẹ̀sì kan) àti àìgbẹ̀fẹ́ (lẹ́tà tí a lè kọ sí ilé-iṣẹ́ tàbí ẹgbẹ́, èyí sì máa ń ní àdírẹ̀sì méjì).
Àròkọ oníròyìn, gẹ́gẹ́ bí orúkọ rẹ̀, ó máa ń dá lé ìròyìn ìṣẹ̀lẹ̀ tí ó sojú ẹni tàbí tí ènìyàn fetí gbọ́. 
Irú àròkọ báyìí kò fààyè sílẹ̀ fún àsọdùn tàbí àsọrégèé nítorí pé ohun tí ó ṣẹlẹ̀ gan-an ni ó yẹ kí ó wà ní kíkọ sílẹ̀.
Àròkọ alárìyánjiyàn jẹ́ èyí tí ó fún akẹ́kọ̀ọ́ ní àǹfààní láti ṣe àfiwé orí-ọ̀rọ̀ méjì láti fi hàn èyí tí ó fara mọ́ ní pàtó.
Ó ṣe Pàtàkì fún akẹ́kọ̀ọ́ láti máa fárí apá kan dákan sí.
Àròkọ aṣàpèjúwe máa ń ya àwòrán sí ọkàn ènìyàn tó ń ka irú àròkọ bẹ́ẹ̀ bí ìgbà pé irú ẹni bẹ́ẹ̀ fi ojú rí ohun tí akẹ́kọ̀ọ́ ń kọ nípa rẹ̀.
Irúfẹ́ àròkọ yìí máa ń fàyè sílẹ̀ fún àsọdùn, àfiwé àti orísirísi ọ̀rọ̀-àpèjúwe.
Àròkọ Alálàyé Ajẹmọ́-Ìsípayá jẹ́ àròkọ tí ó wà fún ìdánilẹ́kọ̀ọ́ tí kò ní àbùlà.
Akẹ́kọ̀ọ́ tí yóò kọ irúfẹ́ àròkọ bẹ́ẹ̀ gbọ́dọ̀ ní ẹ̀kúnrẹ́rẹ́ ìmọ̀ lórí orí-ọ̀rọ̀ tí ó bá yàn.
Àwọn gbólóhùn aláténumọ́ aṣèyàtọ̀ wọ́pọ̀ gan-an nínú èdè Yorùbá òde-òní. 
Wúnrẹ̀n ni, tí kì í sàì-jẹ yọ nínú wọn, ni ó máa ń fi wọ́n hàn. 
Gẹ́gẹ́ bí a ti wí tẹ́lẹ̀, ní òpin abala 2.3.5.3 lókè, ìlò wúnrẹ̀n ni(1) yìí gba ṣíṣí wúnrẹ̀n inú gbólóhùn nípò wá sí ìbẹ̀rẹ̀ gbólóhùn; ìṣesí àfojúrí rẹ̀ yìí sì ni ọ̀kan nínú àwọn ohun mẹ́ta tí a fi yà á sọ́tọ̀ sí ni(2), tí kì í sí wúnrẹ̀n kànkan nípò nínú gbólóhùn.
Bí ó tilẹ̀ jẹ́ pé àwọn gbólóhùn alátẹnumọ́ aṣèyàtọ̀ wọ́pọ̀, ó ní ìgbà tí ó tọ́ láti lò wọ́n, bẹ́ẹ̀ ni ó sí ní ìgbà tí kò tọ́ láti lò wọ́n.
Ọ́kan nínú àwọn ìgbà tí ó tọ́ láti lò wọ́n ni ìgbà tí a bá fẹ́ ya kinní kan sọ́tọ̀ sí àwọn nǹkan míràn tí ó jẹ́ irú kan náà.
Ọ̀rọ̀ irú àwọn nǹkan míràn wọ̀nyẹn gbọdọ̀ kọ́kọ́ ti jẹ yọ nínú ohun tí ẹni kan ti ń sọ bọ̀, ì báà ṣe lọ́nà ẹ̀bùrú, kí gbólóhùn alátẹnumọ́ aṣèyàtọ̀ tó lè jẹ yọ tẹ̀lé e níbẹ̀. 
Ìdí nìyíì tí ó fi jẹ́ pé, láì-jẹ́ pé a ti ń sọ̀rọ̀ oúnjẹ bọ̀, ẹnì kan láàárín wa kò lè dédé sọ pé Iṣu ni mo jẹ ní àárọ̀ yìí.
Bí ó bá dédé sọ bẹ́ẹ̀, ọ̀rọ̀ wèrè tàbí ti ayírí ni a óò ka ohun tí ó wí sí. 
Ara ìgbà tí à ń sọ̀rọ̀ rẹ̀ yìí ni ìgbà tí a bá ń ja ẹnìkan níyàn lórí nǹkan kan. 
Gẹ́gẹ́ bí àpẹẹrẹ
A.	Wọ́n ní o jẹ iṣu ní àárọ̀ yìí.
B.	Ọ́ tì o. Búrẹ́dì ni(1) mo jẹ.
Ní ibí yìí náà, ọ̀rọ̀ ‘ó ṣe búrẹ́dì kò ṣe búrẹ́dì’ ti kọ́kọ́ gba ọ̀nà ẹ̀bùrú wáyé kí èsì olùsọ̀rọ̀ tó wáyé.
Yorùbá ní bí ara ilé ẹni bá ń jẹ kòkòrò burúkú, tí a kò bá tètè sọ fún un, hẹrẹ-huru rẹ̀ kò ní jẹ́ ká sùn lóru.
Bóyá èyí ló mú kí aya ààrẹ Nàìjíríà, Aisha Buhari fi ń ké tantan lójú òpó Twitter rẹ̀ pé, kò dára kí àwọn èèyàn tí kò bá àwọn ọmọ ẹgbẹ́ APC jìyà ká tó dìbò, máa wá jẹ ìgbádùn ìjọba lẹ́yìn ètò ìdìbò.
Ìmọ̀ràn yìí ni àya ààrẹ fi ń ṣe àtìlẹyìn fún àwọn ọ̀dọ́ kan nínú ẹgbẹ́ òṣèlú APC, tí wọ́n ń fi apá jánú pé àwọn alátakò tí kò gbàgbọ́ nínú àwọn àfojúsùn ìjọba Muhammadu Buhari, ni àwọn ọmọ ẹgbẹ́ òṣèlú APC ń yàn sípò.
Àwọn ọ̀dọ́ náà, nínú fọ́nrán àwòrán tí wọ́n fi síta, èyí tó ń jà ràìnràìn lórí ayélujára, tún ṣàlàyé pé kìí ṣe ìyànsípò tí ààrẹ ilé aṣòfin àgbà ṣe láìpẹ́ yìí nìkan ni àwọn ń mẹ́nubà, àmọ́ àwọn ń sọ nípa gbogbo ètò ìyànsípò tó ń wáyé gan-an ní lábẹ́ ìjọba àpapọ̀. 
Wọ́n ní "ẹni tó bá ṣe ní ìdí pẹpẹ, ló yẹ kó jẹ ní ìdí pẹpẹ, bí ìjọba kò bá sì gbé ìgbésẹ̀ tó tọ́ ní ìdí ìyànsípò rẹ, kó fi ìka tó bá tọ́ sí imu rẹ́ imú, àwọn yóò fi ọwọ́ ara àwọn tún ìwà ara àwọn ṣe, èyí tó lẹ̀ lẹ́yìn tí kò dára fún ìjọba tó wà lóde báyìí.
Àwọn Yorùbá gẹ́gẹ́ bíi ọ̀pọ̀lọpọ̀ ẹ̀yà ní ilẹ̀ Áfríkà ti ń ṣe ìjọba fún ara wọ́n kí àwọn òyìnbó aláwọ̀ funfun tó dé.
Ọ̀pọ̀lọpọ̀ ìwé ìtàn ló sọ fún wa wí pé ìlàjú ti dé sí ogunlọ́gọ̀ àwọn ẹ̀yà tí ó wàn í ilẹ̀ África, kí àwọn òyìnbó tó mọ ohun tí ó ń jẹ́ ìlàjú rárá. 
Tí a bá wo ìwé ìtàn ilẹ̀ Egypti, Sungai, Mali àti Gana tí ń ṣe ìjọba fún ara wọn fún ọdún pípẹ́ kí àwọn dìgbòlugi ará Arébíà tó dé wá dojú ìjọba wọn bolẹ̀.
Ṣùgbọ́n kìí ṣe ìtàn Áfríkà ni a fẹ́ kà, ọ̀rọ̀ nípa ìjọba ìbílẹ̀ ilẹ̀ Yorùbá ni a fẹ́ sọ, ẹnu kò papọ̀ nípa ibi tí àwọn Yorùbá ti wá, ṣùgbọ́n apákan nínú ìwé ìtàn fi yé ni wípé apá Egypti ni àwọn ti wá.
Bí irọ́, bí òótọ́ ni èyí, a kò lè fi ọwọ́ sọ̀yà. 
Ṣùgbọ́n ohun kan tí ó ṣe pàtó tí a lè dìmú ni wípé ó dàbí ẹni pé àwọn Yorùbá ti agbègbè kan wá tí ìlọsíwájú ti wà tí ohun gbogbo sìn í ètò lẹ́sẹlẹ́se.
Eléyí fi ara hàn gbangba nígbà tí a bári wípé gbogbo àwọn ibi tí Yorùbá tẹ̀dó sí ni àwon ti ní olórí, àtẹ̀lé àti òjíṣẹ́ àti bẹ́ẹ̀ bẹ́ẹ̀ lọ.
Tí a bá tún wòó lẹ́ẹ̀kan síi a ó ríi wípé ìgbà tí àwọn òyìnbó dé, pàápàá, tí wọ́n bẹ̀rẹ̀ sí jọba fún wa, ìjọba tí a ti ń ṣe tẹ́lẹ̀ náà ni nwọ́n tẹ̀lé fún ọ̀pọ̀lọpọ̀ ìdí, nwọn kò lè tayọ irú ìjọba tí a tún ṣe tin ara wa tẹ́lẹ̀tẹ́lẹ̀. 
Àwọn ọba wa náà ni nwọ́n lò, àwọn ìjòyè wa náà sì ni ìsọgbè àwọn ọba náà. 
Eléyìí fi yé wa kedere wípé àwọn Yorùbá kò kéré rárá nípa ètò láti ṣe ìjọba fún ara wọn.
Ìlú kékeré ni à ńpè ní ìletò.
Ní ìleto kọ̀ọ̀kan, bálẹ̀ ìletò ni olórí gbogbo ohun tí ó sì ti ńṣẹlẹ̀ ní ìletò yìí, ọwọ́ bálẹ̀ ni á ó ti máa bèèrè. 
Àwọn bálẹ̀ ìletò wọ̀nyí náà lágbára púpọ̀, kódá ní ìletò míràn, àwọn bálẹ̀ gbà wípé ọba ni àwọn náà pẹ̀lú. 
Àti bálẹ̀ àti mọ́gàjí àti ìjòyè, ọ̀dọ̀ bálẹ̀ ni gbogbo wọn ti máa forí balẹ̀, bálẹ̀ pàápàá ló mọ bí òun yóò ti tọ́jú ìlú òun tí kò ní sí rògbòdìyàn tí kò sì ní sí ogun òun ọ̀tẹ̀. 
Òun ló mọ bí òun ṣe lè sọ òde dẹ̀rọ̀, tí ó bá ní ohunkóhun tí wọ́n bá fẹ́ ṣe ní agbègbè, bálẹ̀ yí ni ọba agbègbè náà yó ránsé sí, ohunkóhun tí wọ́n bá sì ti sọ ní ìletò rẹẹ̀. 
Bálẹ̀ ní láti ríi wípé gbogbo àwọn ará ìletò òun ni wọ́n san owó orí. 
Ìjà tí apá bálẹ̀ kò bá sì ká ní ìletò rẹ̀, ọ̀dọ̀ ọba ni wọ́n máa ńkó o lọ. 
Ṣùgbọ́n ní òde òní kò sí ibi tí ó ń jẹ́ ìletò mọ́, àwọn tí wón ti ìlú kéékèèkéé wá pàápàá kò ń fẹ́ lóde òní kí á sọ wípé ìletò ni wọ́n ti wá.
Ohun tí à nkà wọ̀nyìí, à ńkà wọ́n gẹ́gẹ́ bí ó ti wà látètèkọ́ṣe, ṣùgbọ́n kìí ṣe bí ó ti wàn í sinsìnyí. 
Ṣùngbọ́n tí a kò bá jẹ́kí ẹ mọ bí ó ti rí ó ṣeéṣe kí ìlàjú ò de òní má jẹ́ kí ẹ mọ̀ọ́mọ́.

Láìpẹ́ yìí ni ilé ẹjọ́ tó ga jù lọ lórílèèdè Nàìjíríà, gbé ìdájọ́ kalẹ̀ wí pé àwọn òsìsẹ́ ìjọba lè darapọ̀ mọ́ ẹgbẹ́ òṣèlú tó bá wù wọ́n gẹ́gẹ́ bí i àgbékalẹ̀ ìwé òfin ọdún 1999.
Òfin ètò ìdìbò tí wọ́n gbé kalẹ̀ lọ́dun 2001 fi òfin de àwọn òsìsẹ́ ìjọba láti máa jẹ̀ẹ́ ọmọ ẹgbẹ́ òṣèlú kan-kan.
Ìdájọ́ náà ni wọ́n gbé kalẹ̀ gẹ́gẹ́ bí ara àlàyé ilé ẹjọ́ náà lórí ìdájọ́ tó ti kọ́kọ́ ṣe lọ́jọ́ kẹjọ, osù kọkànlá ọdún 2002, nínú èyí tó ti wọ́ igi lé pupọ̀ nínú àwọn ìlànà tí àjọ INEC gbé kalẹ̀ lórí ètò ìforúkọ sílẹ̀ àwọn ẹgbẹ́ òṣèlú tuntun.
Lórí ìdájọ́ tuntun yìí, onímọ̀ nípa ètò òṣèlú orílèèdè Nàìjíríà, Ọ̀mọ̀wé Gbádé Òjó ní ohun tó léwu púpọ̀ ni ìgbésẹ̀ ilé ẹjọ́ náà jẹ́.
Ṣùgbọ́n lérò tirẹ̀, alága ẹgbẹ́ àwọn olùkọ́ ní ìpínlẹ̀ Ọ̀yọ́, Níyì Àkànó ní ohun tó dára púpọ̀ ni ìgbésẹ̀ náà jẹ́ fún àwọn òsìsẹ́ ìjọba.
	
Ohun tí ọ̀rọ̀ owó-orí àwọn tí wọ́n fẹ́ẹ du ipò ààrẹ lásìkò ìdìbò ọdún 1979 yẹn dá sílẹ̀, nǹkan rẹpẹtẹ mà ní o. 
Díẹ̀ ló kù kí ọ̀rọ̀ náà da ọ̀pọ̀lọpọ̀ ètò tí wọ́n ti ṣe sílẹ̀ fún ìdìbò ọ̀hún rú pátápátá. 
Nnamdi Azikiwe, bàbá tó fẹ́ du ipò náà lórúkọ ẹgbẹ́ NPP, ni ọ̀rọ̀ náà kàn jù, nítorí òun ló gbé ọ̀rọ̀ náà lórí jù lọ.
Òun ni àjọ tó ń ṣètò ìdìbò sọ pé kó sanwó orí, ṣùgbọ́n tí òun ní òun san owó-orí tòun dáadáa.
Ó ní irọ́ ni alága FEDECO, ìyẹn Olóyè Micahel Ani, pa mọ́ òun, pé ó jọ pé ọkùnrin náà ti ní ẹni kàn lọ́kàn to fẹ́ kó du ipò ààrẹ, kó sì wọlé ni.
N lọ̀rọ̀ náà bá dìjà, Ani ní kí èèyàn má sọ irú ọ̀rọ̀ bẹ́ẹ̀ yẹn sóun mọ́, pàápàá nígbà tó bá tiẹ̀ jẹ́ gbangba ló ti ń sọ ọ́, tí àwọn oníròyìn lórígun mẹ́rẹ̀ẹ̀rin àgbáyé sì pé jọ.
Ṣé ohun tí Azikiwe sì ṣe nìyẹn lóòótọ́, ó kó àwọn oniròyìn ayé jọ níbi tó ti ń ya Ani àti FEDECO balẹ̀ bíi àgbado ni.
Nínú ìwé yìí ló ti hàn pé ní ọdún 1976 sí 1977, iye èrè tí Awólọ́wọ̀ jẹ lórí gbogbo iṣẹ́ tó ṣe jẹ́ ẹgbẹ̀rún lọ́nà mọ́kàndín ní igba naira (N199,811), owó-orí tó sì san lọ́dún náà pẹ̀lú rìsìítì ẹ̀ jẹ́ ẹgbẹ̀rún mẹ́rìnlélógójì naira àtààbọ̀ (N44,505).
Ní ti ọdún 1977 sí 1978, Awólọ́wọ̀ jèrè lẹ́nu àwọn iṣẹ́ tó ṣe, èrè tó sì jẹ jẹ́ ẹgbẹ̀rún lọ́nà mẹ́tàdínlọ́gọ́sàn-án naira (N177,884). Nínú èrè yìí ló ti san owó-orí ẹgbẹ̀rún méjìlélọ́gọ́rùn-ún (N102,327), owó náà sì bọ́ sí àpò ìjọba.
Ni 1978 sí 1979, Awólọ́wọ̀ ṣe òwò, ó sì jèrè, àpapọ̀ èrè tó jẹ sì jẹ́ ẹgbẹrún lọ́nà ọ̀rìnlélọ́ọ̀ọ́dúnrún dín mẹ́rin (376,326), owó-orí tó sì san lórí eléyìí jẹ́ ẹ́rindínlọ́gbọ̀n-lé-nígba (N226,730) naira.
Ní gbogbo ìgbà tí Awólọ́wọ̀ ń san àwọn owó-orí yìí, ètò òṣèlú kò tí ì bẹ̀rẹ̀, wọ́n kò sì tí ì sọ pé wọn yóò béèrè owó-orí lọ́wọ́ àwọn tó bá fẹ́ du ipò kankan.
Òun kàn ṣe tirẹ̀ ni.
Ohun tí wọ́n ń bèèrè lọ́wọ́ Azikiwe náà rèé, níbí sì ni ọ̀rọ̀ ti dìjà.
Azikiwe ní òun san owó-orí ní 1976 sí 1977, FEDECO ní kò san owó-orí kankan, pé rìsíìtì tó mú wá lásìkò tí ètò ìdìbò ti bẹ̀rẹ̀, lásìkò náà ló ṣẹ̀ṣẹ̀ lọ sáré san àwọn owó-orí tó jẹ láti bíi ọdún mẹ́ta sẹ́yìn, ohun tí FEDECO sì ń torí rẹ̀ bínú rèé, tí wọ́n ní Azikiwe lu òfin ìdìbò.
Ọkùnrin olóṣèlú NPP náà kò mọ̀ pé àwọn ọmọlẹ́yìn Awólọ́wọ̀ yóò sáré kó gbogbo owó tí baba náà ti fi ọdún mẹ́ta san jáde bẹ́ẹ̀ láì ṣẹ̀ṣẹ̀ máa rojọ́, eléyìí sì mú ìtìju bá a, nítorí ọ̀rọ̀ náà di ariwo pé tí Awólọ́wọ̀ bá fi lè san owọ́orí rẹ̀ báyìí, kí lo lè mú Azikiwe tó jẹ́ ààrẹ Nàìjìríà nígbà kan má san owó-orí tirẹ̀, àbí òun náà kò jèrè nídìí iṣẹ́ tó ń ṣe ni. 
Kì í ṣe Azikiwe ni ìwé owó tí Awólọ́wọ̀ sáré kó jáde yìí bí nínú, àwọn olóṣèlú ẹgbẹ́ wọn mí-ìn náà tún fara ya, àgàgà ẹgbẹ́ PRP.
Àṣírí ti lu jáde báyìí wí pé wọ́n ti fa orúkọ Bùkọ́lá Sàràkí kúrò nínú ẹ̀sùn ìdaràn idigunjalè tó wáyé nílùú Ọffa níbi tí àìmọye èmi ti ṣòfò.
Àwọn ọ̀daràn afurasí tí wọ́n mú látàrí ìṣẹ̀lẹ̀ idigunjalè àwọn báǹkì nílùú Offa ni wọ́n jẹ́wọ́ wí pé, ọmọ jàgídíjàgan Bùkọ́lá Sàràkí àti Gómìnà Fatai Hamed ìpínlẹ̀ Kwara ni àwọn ọn ṣe ṣáájú àkókò náà.
Àti wí pé gbogbo èròjà tí àwọn ní ló jẹ́ ẹ̀yí tí wọ́n fún àwọn ni àkókò ìdìbò.
Àwọn ìgárá ọlọ́ṣà náà ṣe àlàyé wí pé, Sàràkí kò mọ̀ nípa ìdigunjalè tó wáyé náà.
Ọ̀nà àtijẹ lásán ni àwọn ń wá kiri.
Lẹ́yìn èyí ni ilé iṣẹ́ ọlọ́pàá àpapọ̀ ilé Nàìjíríà fi ìwé pe Ààrẹ ilẹ̀ ìgbìmọ̀ àṣofin àgbà Àbújá, Bukola Sàràkí láti wá sọ tẹnu rẹ̀ lórí ẹ̀sùn náà.
Àìmọye awuyewuye ló súyọ lẹ́yìn èyí eléyìí tí àwọn àgbààgbà olóṣèlú kan bẹ̀rẹ̀ sí ní forí-korí lórí ìṣẹ̀lẹ̀ náà.
Ní àkókò yìí kan náà ni igbákejì ààrẹ ilẹ̀ Nàìjíríà, Ọ̀jọ̀gbọ́n Yẹmí Ọ̀sínbàjò ṣe ìpàdé ìdákọńkò pẹ̀lú ọ̀gá àgbà àwọn ọlọ́pàá.
Lẹ́yìn ìpàdé yìí ni ọ̀gá ọlọ́pàá kéde wí pé kìí se dandan mọ́ kí Sàràkí yọjú sì àgọ́ ọlọ́pàá.
Wọn ni Sàràkí lè jáwèé kékeré kan kò fi kọ lẹ́tà ránṣẹ́ sí àwọn lórí òun tó mọ̀ nípa ìṣẹ̀lẹ̀ náà.
Báyìí gẹ́lẹ́ ni Sàràkí ṣe dá wọn lóhùn.
Ó sì ṣàlàyé sínú lẹ́tà náà wí pé irọ́ lásán ni gbogbo ẹ̀sùn náà.
Gẹ́gẹ́ bí àlàyé tó lu síta, ṣáájú kí Sàràkí tó lọ sí Saudi Arabia lásìkò awẹ Ramadan ní wọ́n ti yanjú gbogbo ọ̀rọ̀ náà pátápátá.
Eraser to shaprapra ni wọ́n sì fi pa orúkọ Sàràkí àti Gómìnà Fatai rẹ́ nínú fáìlì ẹ̀sùn ìdaràn náà eléyìí tí wọn ṣe lókùú òru.
Ààrẹ Muhammadu Buhari ti padà wálé láti ìlú Bìrìtìkó níbi tó ti lọ yọjú sì dókítà tí ń tọ́jú rẹ̀.
Ní alẹ́ ọjọ́ Jimoh, 11/05/18, ní bàálù ààrẹ balẹ̀ sí pápákọ̀ òfurufú Nnamdi Azikwe tó wà nílùú Abuja.
Níkété tí ààrẹ sọ̀kalẹ̀ nílùú, bàálù tó gbé e dé ló tún bọ́ sínú bàálù agbẹ́rapá eléyìí tó gbé tààrà lọ sínú ilé ìjọba Aso Rock. Nígbà tí Buhari fẹ́ gbéra lọ sí UK ni àwon ẹgbẹ́ alátakò ń sọ wí pé, "àlọ rámirámi ni, àti wí pé Baba lè má padà wálé mọ́”.
Ṣùgbọ́n ọ̀rọ̀ Buhari dàbí ọ̀rọ̀ Ọ̀rúnmìlà ni lọ́jọ́ tí bàbá ń ròde Ọ̀yọ́.
Àwọn ọ̀tá ní ti Ọ̀rúnmìlà bá lọ s’Ọ̀yọ́ kò nídé.
Ọ̀rúnmìlà wá ní tọ́ bá wà ṣebí tòun ni, "ìkọ́ kìí kéjò lọ́nà, ìkọ́ kìí kọ́ bálá.
Àyúnlọ àyúnbọ̀ lọ́wọ́ ń yẹ́nu.
Ẹyẹ kò ní fò kò forí sọ àpáta láéláé".
Bí Ọ̀rúnmìlà ṣe ṣe nìyí tó sì ṣégun àwọn ọ̀tá rẹ pátápátá.
Àwọn òfin lórí ìwà ìbálòpọ̀ fún àwọn òṣìṣẹ́ afẹ́dàáfẹ́re 
Òṣìṣẹ́ afẹ́dàáfẹ́re, a le bá wọn wí-kódà, a le dáwọn dúró-láti ipasẹ̀ àwọn ìwà aláìbẹ́gbẹ́mu tàbí tí kò bójú mu tí ó jẹ mọ́ ìwà ìbálòpọ̀. 
Àwọn wọ̀nyí ni àwọn òfin tí wọ́n gbọ́dọ̀ tẹ̀lé:
●Àwọn òṣìṣẹ́ afẹ́dàáfẹ́re kò ní àǹfààní láti ní àjọṣe ìbálòpọ̀ pẹ̀lú ẹnikẹni tí kò ì tí pé ọdún méjìdínlógún, kódà tí òfin orílẹ̀-èdè wọn bá fi ààyè irú rẹ̀ sílẹ̀. 
Sísọ wí pé àwọn kò mọ iye ọmọ ọdún onítọ̀ún jẹ́ àwíjàre tí kò lẹ́sẹ̀ nílẹ̀.
●Àwọn òṣìṣẹ́ afẹ́dàáfẹ́re kò ní àǹfààní láti tán ọ̀ràn ìbálòpọ̀ pẹ̀lú owó, ìgbani síṣẹ́, ọjà tàbí iṣẹ́ -ní pàá pàá ọjà àti iṣẹ́ tí a ti pèrò láti lò gẹ́gẹ́bi ohun ìrànlọ́wọ fún àwọn aláìní. 
Wọn kò gbọ́dọ̀ lo ìlérí àwọn nǹkan wọ̀nyìí láti tan àwọn ènìyàn jẹ dé ibi pé wọn yóò fi ara mọ́ àwọn ìwà tí ó mú ìdójútì bá wọn tàbí rẹ́ wọn jẹ. 
Eléyìí níí ṣe pẹ̀lú sísan owó tàbí fifi ìsanwo lọ oní nàbì tàbí Aṣẹ́wó.
●Àwọn òṣìṣẹ́ afẹ́dàáfẹ́re nípá lórí ẹni tí ń jẹ àǹfààní ọjà tàbí iṣẹ́. 
Èyí fi wọ́n sí ipò agbára lórí àwọn tí ó nílò ìrànlọ́wọ́. 
Fún ìdí èyí, àwọn àjọ afẹ́nifẹ́re rọ àwọn òṣìṣẹ́ wọn láti máà ní ohun tí ó jẹmọ́ ọ̀rọ̀ ìbálòpọ̀ pẹ̀lú ẹnikẹ́ni tí ó ní ǹǹkan ṣe pẹ̀lú fífẹ́nifẹ́re.
Irú àwọn àjọṣe báyìí lè mú kí àwọn ètò afẹ́dàáfére dàbí èyí tí kò ní òtító nínú, tí kó sì ṣe é fi ọwọ́ sọ̀yà fún. 
●Tí òṣìṣẹ́ afẹ́dàáfẹ́re bá rí òye tí kò fi ni lọ́kàn bàlẹ̀ tàbí tí ó fura pé ẹnikẹ́ni nínú àjọ wọn tàbí àjọ ìrànlọ́wọ́ míràn ńtàpá sí òfin tó rọ̀ mọ́ ìwà ìbálòpọ̀, wọ́n gbọ́dọ̀ ṣe ìjábọ̀ rẹ̀, gẹ́gẹ́ bí ìlànà ìṣẹ̀tọ́ tí àjọ wọn fi lélẹ̀
●Òṣìṣẹ́ afẹ́dàáfẹ́re ní láti ṣe ìdálẹ̀ àti àmójútó ètò láti ní agbègbè iṣẹ́ tí kò fiàyè gba àwọn ìṣesí ìbálòpọ̀ tí kò bójú mu àti wípé kí wọ́n gba àwọn òṣìṣẹ́ wọn níyànjú láti máa ṣe àmúlò ìlànà gẹ́gẹ́ bí wọ́n ti làsílẹ̀ nínú òfin atọ́ni sọ́nà.
Gbogbo alákòóso ní ojúṣe láti ṣe ètò àtìlẹyìn àti ìdàgbàsókè tí yí ò jẹ́ kí èyí ṣeéṣeé.
Àjẹkún ìyà ni Jorge Masvidal jẹ lọ́wọ́ Kamaru Usman tó jẹ́ ọmọ Nàìjíríà lásìkò ìfẹ̀ṣẹ́kùbíòjò tó wáyé ní àárín àwọn méjèèjì ní Florida.
Àwọn méjèèjì jìjàkadì láti figagbága lórí ẹni tí yóò gba Àmì ẹ̀yẹ UFC welterweight.
ìjàkadì náà tó wáyé ní Jacksonville ní Florida ni Kamaru ti ṣe bẹbẹ láàrin àwọn olólùfẹ́ rẹ̀ tó lé ní ẹgbẹ̀rún lọ́nà márùndínlógún, 15,000 tó wá wo ìran.
Ìjàkadì náà wáyé láti fi ìdí rẹ̀ múlẹ̀ ẹni gan-an tó kújúwọ̀n láti gba UFC welterweight láàrin àwọn méjèèjì.
Ní sáà àkọ́kọ́ ìdíje náà, àwọn méjèèjì ló ṣe dáradára tí wọ́n sì sa ipá wọn láti fi àgbà han ẹnìkẹjì.
Àmọ́ ní sáà kejì ìdíje náà, Kamaru tó ti rẹkẹ Masvidal fi akọ hàn tó sì lù ú ní àlùbami.
Eléyìí ti mú kí Usman làmìlaaka ju ti tẹ́lẹ̀ lọ, tí ó sì ti di ìgbà mọ́kàndínlógún sí ẹyọkan, 19-1 tí ó ti fakọyọ nínú ìdíje ìfẹ̀ṣẹ́kùbíòjò.
Nínú ọ̀rọ̀ rẹ̀, Kamaru ní òhun ti sọ fún àwọn ènìyàn pé òun ṣẹ̀ṣẹ̀ ń mú ẹyẹ bọ̀ lápò ni, nítorí náà kí ẹ farabalẹ̀ má a wo ìran òun.
Bákan náà ni Kamaru ní ó dá òun lójú wí pé láìpẹ́ gbogbo ènìyàn ni yóò rí i wí pé òun ló dárajùlọ gẹ́gẹ́ bí afẹ̀sẹ́kùbíòjò ní àgbáyé.
Agbábọ́ọ̀lù Chelsea tẹ́lẹ̀, Willian Borges da Silva, ti balẹ̀ sí Arsenal lẹ́yìn tó tọwọ́ bọ ìwé àdéhùn ọlọ́dún mẹ́ta pẹ̀lú kílọ́ọ̀bù tuntun ọ̀hun.
Ẹni ọdún méjìdínlọ́gbọ̀n náà gbé ìgbésẹ̀ yìí lẹ́yìn ọdún méje ní Chelsea, nígbà tí ìdúnàádúrà kò sì wọ̀ mọ́ ló kẹ́rù ẹ̀.
Ọmọ ilẹ̀ Brazil náà nírètí wà pé yóò ran Arsenal lọ́wọ́ ní sáà tó ń bọ̀ pẹ̀lú bí Mikel Arteta tó jẹ́ kooṣi ṣe ń kó àwọn agbábọ́ọ̀lù jọ láti dá kílọ̀ọ̀bù náà padà sípò aṣáájú.
Ife-ẹ̀yẹ Premier League méjì, Europa League kan, FA Cup kan àti League Cup kan ni Willian gbà lásìkò tó wà ní Chelsea, ó sì wà lára àwọn tí kò ṣe é fọwọ́ rọ́ sẹ́yìn ní kílọ́ọ̀bù ọ̀hún. 
Ọmọ ilẹ̀ Brazil ni, bẹ́ẹ̀ ló gbá bọ́ọ̀lù làwọ̀n kílọ́ọ̀bù ilẹ̀ náà, Ukraine àti Russia kó tó balẹ̀ sí England lọ́dún 2013.
Ìpele U20 ẹgbẹ́ agbábọ́ọ̀lù Brazil ló kọ́kọ́ wà kó tó gba ìgbèga lọ̀dùn 2011.
Yorùbá máaǹta ayò lẹ́yìn iṣẹ́. 
Ọpọ́n onígi tí o níhò mẹ́fà lọ́na mèjì ni a fi n taá. 
Ní ìgbàmíràn ẹ̀wẹ̀, a máa n gbẹ́ ihò méjila (mẹ́fa ní ọwọ́ ọ̀tun àti òsì) sí orí ilẹ̀ pẹ̀pẹ̀, pàápàá jùlọ nígbàtí kò bá sí ọpọ́n onígi.
Ènìyàn méjì ni ó máa ṅta ayò ọlọ́pọ́n.
Èso ayò mẹ́rin ni ò máa ǹ wà nínú ihò kọ̀ọ̀kan tí a ń pè ní ilé. 
Ẹni àkọ́kọ́ yóò ta láti ọwọ́ òsì sí ọwọ́ ọ̀tun. 
Yóò sì jẹ́ ọmọ ayò méjì tàbí mẹ́ta nínú ilé alátakò rẹ̀.
Ẹnití ó ba ní ọmọ ayò ti ó pọ̀jù ni ógbé igbá orókè.
Ẹgbẹ́ agbábọ́ọ̀lù orílẹ̀èdè Tanzania, TFF fi àrídájú hàn lọ́jọ́ ajé pé Emmanuel Amuneke ti fi ipò rẹ̀ sílẹ̀ gẹ́gẹ́ bí akọ́nimọ̀ọ́gbá ẹgbẹ́ agbábọ́ọ̀lù orílẹèdè náà ní tùbí ǹnùbí.
Èyí wáyé lẹ́yìn tí Taifa Stars ti wọ́n ṣẹ̀ṣẹ̀ kópa nínú ìdíje ife ẹyẹ Nations Cup láti ọdún 1980 kò lee tẹ̀síwájú mọ́ nínú ìdíje tó ń wáyé ní Egypt torí wọ́n já kulẹ̀ lẹ́ẹ̀mẹta.
Ọdún 2018 ni wọ́n yan ọmọ ẹgbẹ́ agbábọ́ọ̀lù Nàìjìríà tẹ́lẹ̀rí, Amuneke gẹ́gẹ́ bíi akọ́nimọ̀ọ́gbá ẹgbẹ́ agbábọ́ọ̀lù orílẹ̀èdè Tanzania.
Àti ẹgbẹ́ agbábọ́ọ̀lù àti akọ́nimọ̀ọ́gbá wọn, Amuneke jọ tọwọ́ bọ̀wé àdéhùn láti fòpin sí iṣẹ́ rẹ̀ gẹ́gẹ́ bí TFF ṣe fi sí ojú òpó ayélujára wọn.
Ẹgbẹ́ náà ní àwọn yóò yan akọ́nimọ̀ọ́gba kan ná fún ìgbà díẹ̀ lẹ́yìn tí àwọn bá ṣe ìpàdé pàjáwìrì lọ́jọ́bọ̀ ọ̀sẹ̀ oun sì ni yóò darí àwọn fún ìdíje ife ẹyẹ African Nations Championship (CHAN) èyí tí wọn yóò bẹ̀rẹ̀ lóṣù yìí.
Amuneke tó tún ti jẹ́ agbábọ́ọ̀lù fún Barcelona ni igbákejì akọ́nimọ̀ọ́gbá Nàìjìríà nígbà tí Nàìjìríà jáwé olúborí ní ife ẹyẹ àgbáyé FIFA U- 17 fún ìgbà kẹrin UAE lọ́dún 2013.
Lẹ́yìn ọdún méjì ló darí Nàìjìríà lọ sí ìdíje FIFA U- 17 ẹlẹ́ẹ̀karùn-ún ní chile èyí tó mú kí ó gba ìgbéga di akọ́nimọ̀ọ́gbá fún ikọ̀ Flying Eagles U- 20.
Gẹ́gẹ́ bíi agbábọ́ọ̀lù, Amuneke kò ṣe é fọwọ́ rọ́ sẹ́yìn nínú ikọ̀ Super Eagles, òun ló jẹ góòlù méjéèjì ní AFCON 1994 lórílẹ̀èdè Tunisia níbi tí Nàìjìríà ti fi àmì ayò méjì sí ẹyọkan pẹ̀lú Zambia gba ipò kejì nílẹ̀ Áfíríkà.
Gbajúmọ̀ òṣèré tíátà, tó tún jẹ́ ọ̀kan lára àwọn ọmọ ẹgbẹ́ sọ̀rọ̀sọ̀rọ̀ nípínlẹ̀ Ògùn, Queen Tóyìn Adétọ́lá Adéníji táwọn èèyàn mọ̀ sí Olorì ti sọ pé ìdí iṣẹ́ tíátà làwọn èèyàn tóun bá pàdé ti là òun lóhùn, kóun náà tóo bẹ̀rẹ̀ síí sọ̀rọ̀, tọ́rọ̀ sì dá ṣáká lẹ́nu òun. Queen Tóyìn tó ti kópa nínú oríṣiríṣi fíìmù àgbéléwò bíi; Ẹrú, Sisí Onígarawa, Òkú Ìjọba, Ìjà Yemọja, Ọba Ẹlẹ́san, Pèmísíre tó jẹ́ àkọ́já fíìmù tiẹ̀ gan-gan tó ṣe lọ́dún 2012 àtàwọn mìíràn sọ̀rọ̀ yí lọ́sẹ̀ tó kọjá.
Ó sọ pé nígbà tóun kọ́kọ́ bẹ̀rẹ̀, bó tilẹ̀ jẹ́ pé ilé ìwé Federal College of Education, Abeokuta lòun wà nígbà náà, ṣùgbọ́n òun kìí sọ̀rọ̀, jẹ́jẹ́ lòun máa ń lọ àtipé òun máa ń ṣeré, tóun sì mọ̀ ìwọn ara òun.
Ó lọ́rọ̀ yípadà nígbà tóun darapọ̀ mọ́ iṣẹ́ tíátà lọ́dọ̀ ọ̀gá òun Ààrẹ Yẹmí Adégúnjú, ẹni tó kọ́ òun bí wọ́n ṣe ń ṣara lóge, bí wọ́n ṣe ń kọrin, bí wọ́n ṣe ń jó àti bí wọ́n ṣe ń dúró níwájú ayàwòrán, kámẹ́rà, nítorí pé ẹ̀rù máa ń kọ́kọ́ ba òun ni.
Queen Tóyìn sọ pé nígbà tí wọ́n bẹ̀rẹ̀ síí fi ìwọ̀sí lọ òun, táwọn tí kò tó òun máa máa sọ̀rọ̀ sóun bí ẹni pé àwọn ju òun, bó tilẹ̀ jẹ́ pé òun bá wọn lẹ́nu iṣẹ́, tí wọ́n sì ń ṣe bí ọ̀gá, ṣùgbọ́n nígbà tí ara òun kò gbà á mọ́, ló jẹ́ kóun náà lahùn, tóun náà sì bẹ̀rẹ̀ síí sọ̀rọ̀.
Ó ní ojoojúmọ́ lòun máa ń sunkún nígbà náà, tí wọn a sì máa bèèrè pé kí ló ń pa òun lẹ́kún, kò séni tó tóó pàṣẹ nínú àwọn tó ń kọ́ṣẹ́ lọ́wọ́, nítorí pe ṣe ni wọn a máa dà wọ́n káàkiri bíi ẹran tàbí ọmọọ̀dọ̀ àti pé òun ti báwọn ru ẹrù ní lokésàn rí dáadáa, tóun kò sì lè kọ̀ ọ́.
Obìnrin náà sọ pé òun kò níi lọ́kàn nígbà tóun wà ní kékeré pé iṣẹ́ tíátà lóun máa ṣe tóun bá dàgbà, ó ní iṣẹ́ nọ́ọ̀sì torí pé dókítà ni bàbá òun, bẹ́ẹ̀ ló sọ pé iṣẹ́ àwọn tó ń kàròyìn ló tún wu òun lọ́kàn láti ṣe.
Lọ́jọ́ kan ló sọ pé Ààrẹ ẹgbẹ́ TAMPAN, Ọmọọba Délé Odule pe òun nígbà tó rí òun bóun ṣe ń sọ̀rọ̀, ló sọ pé wọ́n ti la èmi náà lóùn, ìyẹn nígbà tí a wà ní lokésàn. 
Ó láwọn nǹkan tó jọ òun lójú ló ń dẹ́rù ba òun nígbà náà lọ́hùn-ún.
Bákan náà ló sọ pé àwọn àdojúkọ tóun ń bá pàdé nídìí iṣẹ́ tíátà ti agbára òun kò fẹ́ ẹ́ gbé mọ́ ló mú òun sún sẹ́yìn díẹ̀, tó sì mú òun lọ darapọ̀ mọ́ ẹgbẹ́ sọ̀rọ̀sọ̀rọ̀ nítorí pé iṣé agbo àwọn àmúlùúdùn wu òun púpọ̀, òun kò sì fẹ́ ẹ̀ fi sílẹ̀. 
Ó nídìí iṣẹ́ orin lòun fẹ́ kọ́kọ́ yà sí, ṣùgbọ́n kò lè sí èrè níbẹ̀ fóun ló jẹ́ kóun yà sídií iṣẹ́ sọ̀rọ̀sọ̀rọ̀.
Nígbà tó ń sọ̀rọ̀ lórí ìnagijẹ Olorì táwọn èèyàn ń pè é, ó ní bó tilẹ̀ jẹ́ pé inú fíìmù kan tóun ti ṣe Olorì fún Bàbá Ogunmajek ni wọ́n ti ń pe òun ní Olorì, ṣùgbọ́n ìdílé ọba lòun ti jáde, àkọ́bí obìnrin lòun tún jẹ́, tó sì jẹ́ kí orúkọ náà ro òun púpọ̀ dénú iṣẹ́ tíátà.
Ó láwọn fíìmù kan wà nílẹ̀ tóun ń ṣiṣẹ́ lórí ẹ̀ lọ́wọ́lọ́wọ́, bí ètò ọrọ̀ ajé orílè-èdè yìí ṣe rí ni kò jẹ́ kó tíì jáde síta, ṣùgbọ́n láìpẹ́, iṣẹ́ náà máa jáde.
Orin jẹ́ àkójopò gbólóhùn èdè Yorùbá ti a fi ohùn dídùn gbé jáde. 
Ó ṣe é pàtéwọ́ sí.
A lè lu ìlù síi.
A sì lè jó síi nígbà mìíràn. 
A tún lè sọ pé Orin jẹ́ ọ̀nà tí à ńgbà fi èrò inú ẹni hàn pẹ̀lú ohùn dídùn lọ́nà tí ó lè gbà wu ẹni tó ń gbọ́ ọ lórí kí ó sì mú un lọ́kàn gidigidi. 
Bí orin ìdùnnú ṣe wà náà ni orin arò wà bákan náà. 
Ó sì tún ṣe pàtàkì láti mọ̀ pé àwọn orin kan máa ń mú lílé àti gbígbè dání.
Oríṣiríṣi Orin tí ó wà
Orin Ìgbéyàwó: Èyi ni orin tí àwọn ènìyàn máa ń kọ níbi ayẹyẹ ìgbéyàwó láti bu iyì kún àṣeyẹ ọ̀ún.
Ó sì tún lè jẹ́ orin tó ń tọ́ka àṣà ìgbéyàwó láwùjọ Yorùbá
Orin Ìkómọjáde: Irúfẹ́ orin báyìí náà kò wọ́n ni àwùjọ Yorùbá.
Irú orin bẹ́ẹ̀ a máa tọ́ka ayọ̀ ọmọbíbí àti àfọ̀dá-ẹ̀wù ìgbẹ̀bí ọmọ titun.
Orin Oyè Jíjẹ: Orin ayọ̀ àti ìdùnnú bákan náà ni èyí jẹ́; ó maa ń fi pàtàkì oyè jíjẹ àti ayọ̀ ìjáwé-olúborí hàn.
Orin Erémọdé: Orin tí a máa ń bá pàdé nibi ìṣeré ìdárayá àwọn ọmọdé tàbí èwe nìyí.
Orin Ìrẹmọlẹ́kún: Àwọn ìyáálé àbi àwọn ẹni tó ń tọ́jú ọmọ-ọwọ́ ni irú orin báyìí tí máa ń wọ́pọ̀.
Ní ìbámu pẹ̀lú orúkọ rẹ̀, wọ́n máa ń lò ó láti fi mú kí ọmọ-ìkókó tàbí ọmọ-jòjòló tí ń ké dákẹ́ ẹkún ní sísun.
Orin Òkú Àgbà Tàbí Arúgbó: Ohun iyì, ohun ẹ̀yẹ ni kí ènìyàn dogbó kí ó tó dágbére láyé.
Ìdí nìyí tí irúfẹ́ orin báyìí fi máa ń mú ọpẹ́ àti ìyìn tó pọ̀ lọ́wọ́ nígbà tí wọ́n bá ń kọ ọ́.
Orin Ìmọ́tótó: Èyí ni orin tí n bu ẹnu àtẹ́ lu ìwà ìmọ́tótó lọ́nà àti yàgò fún ìwà ọ̀bùn ní ṣíṣe.
Orin Ìbọ̀wọ̀ Fágbà: Àwùjọ Yorùbá kò fààyè sílẹ̀ fún ìwà àrìfin láti ọ̀dọ̀ ènìyàn tí kò tóní lọ́jọ́ orí.
Ìdí nìyí tí orin ìbọ̀wọ̀ fàgbà fi máa ń tẹ irúfẹ́ ẹ̀kọ́ ìwà rere yìí mọ etí olùgbọ́ orin ọ̀ún láwùjọ.
Orin ẹ̀fẹ̀ tàbí Òwe: Òwe lọ̀rọ̀; ọ̀kan lára ọ̀nà tí Yorùbá sì máa ń gbà ṣe ìbáwí ni nípa orin kíkọ.
Orin tí a bá ń kọ láti fi bú ènìyàn tàbí ṣe yẹ̀yẹ́ ènìyàn ni a mọ̀ sí orin òwe.
Orin Ìgbafẹ́: Ọ̀pòlọpọ̀ orin ni a lè bá pàdé níhìn yìí; ó lè jẹ́ fújì, ṣákárà, àpàlà, àti bẹ́ẹ̀ bẹ́ẹ̀ lọ.
Orin Amúṣẹ́yá: Ìyíkèyí orin tí ènìyàn bá kọ láti mú kí iṣẹ́ rọrùn ni a mọ̀ si orin amúṣẹ́yá.
Àpẹẹrẹ
     Ipò ọlá dára o
     Ipò ọlá,
     Ipò yìí wùmí lọ́pọlọpọ̀,
     Mo sì máa débẹ̀ o
     Màá dẹni Pàtàkì
     Màá dẹni Ọlọ́la
     Bórí bá ń jọba lọ́la o
    Mo sì máa débẹ̀ o
Ìwúlò Orin
Orin a máa gbé àṣà lárugẹ.
Orin a máa mú ènìyàn lọ́kàn ró.
Orin a máa dá ènìyàn lára yá.
Orin a máa dá ènìyàn lẹ́kọ̀ọ́.
Orin a máa mú ìtọ́sọ́nà, ìkìlò tàbí ìbáwí wá.
Orin a máa wúlò fún ìtakùrọ̀sọ
Ìlú Ilé Ifẹ̀ ni orírun ilẹ̀ Yorùbà, nìbití ojúmọ́ ti ń mọ́ wáyé.
Àmọ́ bí Ilé Ifẹ̀ ṣe lágbara, tó sì gbajúmọ̀ tó yìí gẹ́gẹ́ bíi ìlú olókìkí, àsìkò kan wà tó la àwọn ohun tó lágbára kọjá nínú ìtàn, tí ìlú náà sì fẹ́ parun, gẹ́gẹ́ báa ti gbọ́.
Àkókò yìí sì ni àwọn Igbo (kìí ṣe àwọn èèyàn tó wà lẹ́kùn àríwá orílẹ̀èdè Nàìjíríà o) máa ń kó àwọn èèyàn Ilé Ifẹ̀ lẹ́rú, tó sì nira púpọ̀ fún àwọn akọni alágbára ọkùnrin ní ìlú náà, láti gba Ilé Ifẹ̀ sílẹ̀ lọ́wọ́ àwọn ọmọ ogun Igbo, tó wá ń kó wọn lẹ́rú.
Níwọ̀n ìgbà tó sì jẹ́ pé kò sí ohun tí ọkùnrin le è ṣe, tí obìnrin kò le è ṣe jù bẹ́ẹ̀ lọ, èyí ló mú kí Mọrèmi fi ara rẹ̀ sílẹ̀ láti gba ìlú rẹ̀ là lọ́wọ́ ìkónilẹ́rú.
Gẹ́gẹ́ báa ṣe ka ìtàn Mọrèmí lórí ìtàkùn àgbáyé Wikipedia, táa sì tún gbọ́ lẹ́nu àwọn òǹpìtàn, ẹwà tí Ọlọ́run fún ọmọbìnrin náà, tó jẹ́ ayaba, ló lò láti ṣẹ́gun fún ìlú rẹ̀.
Ọ̀pọ̀lọpọ̀ ìtàn ni ìgbésí ayé Mọrèmi Àjàsorò kọ́ wa, tó sì yẹ kí àwa èèyàn ìwòyí, àti obìnrin, àti ọkùnrin fi ṣe àríkọ́gbọ́n.
Mọrèmí ní ìfẹ́ ìlú rẹ̀ lọ́kàn, tó sí máa ń wá ìgbéga àti àlààfíà rẹ̀, bákan náà ló yẹ kí àwa pẹ̀lú nífẹ̀ẹ́ ìran Yorùbá àti orílẹ̀èdè wa Nàìjìríà lápapọ̀.
Mọrèmí kò rí ara rẹ̀ bíi obìnrin lásán, tí kò lágbára láti ṣe ohunkóhun, àmọ́ pẹ̀lú ọgbọ́n àtinúdá, líló ẹwà rẹ̀ pẹ̀lú ìgboyà, ó gba ìlú rẹ̀ sílẹ̀ lọ́wọ́ ìgbèkùn.
Ó yẹ kí àwa náà máa ronú, ká sì máa gbé àwọn ìgbésẹ̀ lórí ohun tó le è mú àlààfíà, ìdàgbàsókè àti òmìnira bá àwùjọ wa, bóyá obìnrin ni wa, àbí ọkùnrin, ọmọde ni wá, àbí àgbà.
Mọrèmi kò jẹ́ kí ohunkóhun jọ òun lójú láti fi gba ìlú rẹ̀ sílẹ̀ lọ́wọ́ àwọn ọ̀tá, bákan náà ló yẹ káwa pẹ̀lú fi ìfẹ́ orílẹ̀èdè wa síwájú ju ohunkóhun lọ, tí a kò sì gbọ́dọ̀ máa kó dúkìá jọ láti pa orílẹ̀èdè wa lára.
Ìjọba ti pàṣẹ wí pé kí àwọn agbófinró sọ àgádágodo sí ẹnu ọ̀nà àbáwọlé ọjà Ṣáṣá tó ń bẹ ní agbègbè Mọ́níyà nílùú Ìbàdàn nítoríi rògbòdìyàn tó bẹ́ sílẹ̀ láàrin àwọn ẹ̀yà Hausa tó ń tajà níbẹ̀ lọ́jọ́ Ẹtì. Kò fi bẹ́ẹ̀ sí ẹnìkan tó mọ ìrèdí tí ìjà fi bẹ́ sílẹ̀ ní ọjà náà, títí di àsìkò tí a ṣe àkójọpọ̀ ìròyìn yìí.
Alákòóso ọjà náà, Haruna Mai Yasin yó fi ìdí ìṣẹ̀lẹ̀ náà múlẹ̀ fún ikọ̀ iròyìn BBC Yorùbá ṣàlàyé pé, ṣàdédé ni wọ́n ríi wí pé àwọn Hausa kan tó jẹ́ òǹtàjà nínú ọjà náà ń bá ara wọn jà débi pé àwọn kan fi ara pa nínú ìṣẹ̀lẹ̀ náà.
A tọpinpin àwọn tí wọ́n fi ara pa lọ sí ilé Ìwòsàn Al-Salam tó ń bẹ ní agbègbè Mọ́níyà, ṣùgbọ́n àwọn ọlọ́pàá tó dúró wamuwamu si ẹnu ọ̀nà ilé ìwòsàn náà kò jẹ́ kí ẹnikẹ́ni wọlẹ.
Nínú àtẹ̀jíṣẹ́ tí alukoro iléesẹ́ ọlọ́pàá ní ìpínlẹ̀ Ọ̀yọ́, Olúgbenga Fádèyí fi ṣọwọ́ sí ikọ̀ iròyìn BBC Yorùbá, ó fi ìdí ìṣẹ̀lẹ̀ náà múlẹ̀, bákan náà ló ṣe àlàyé wí pé èèyàn mẹ́sàn-án ló fi ara pa nínú ìṣẹ̀lẹ̀ náà.
Olúbàdàn ti ìlú Ìbàdàn, Ọba Saliu Adétúnjí Ajé Ògúngúnnísọ̀ Kìíní ti dá sí ọ̀rọ̀ pípè fún kí ìran Yorùbá dá dúró gẹ́gẹ́ bí orílẹèdè tirẹ̀ pé kó yapa kúrò lára orílẹ̀èdè Nàìjìríà.
Ọ̀rọ̀ yìí làwọn èèyàn tí ń gbà bí ẹni ń gba igbá ọtí lẹ́nu ọjọ́ mẹ́ta yìí léyìí tí ajàfẹ́tọ̀ọ́ ìran Yorùbá náà, Sunday Adéyẹmọ tí ọ̀pọ̀ mọ̀ sí Sunday Igboho náà dá sí i pé àfi dandan kí wọ́n ní Yorùbá Nation.
Nígbà tí BBC Yorùbá kàn sí Ààfin Olúbàdàn ti ìlú Ìbàdàn, amúgbálẹ́gbẹ̀ẹ́ àti agbẹnusọ Kábíyèsí, Adeola Oloko ní ohun tí Kábíyèsí fẹ́ kí gbogbo èèyàn mọ̀ ni wí pé lóòótọ́ irú ìpinu yẹn bíi ti níní Yorùbá Nation nílò ìwádìí dáadáa, kìí ṣe ohun à ń kù giri ṣe.
Oloko ní bíbéèrè dáadáa lọ́wọ́ àwọn tí ọ̀rọ̀ kàn ṣe pàtàkì.
Gẹ́gẹ́ bí Aláké ti ẹ̀gbá ṣe sọ nińu ́ọ̀rọ̀ tirẹ̀ tó fi síta, agbẹnusọ Olúbàdàn náà ní ohun tí Kábíyèsí Olúbàdàn yóò sọ fún àwọn èèyàn ni wípé ọ̀rọ̀ yìí kìí ṣe èyí tí èèyàn kan yóò dédé pinu ní Ìbàdàn, Ọ̀yọ́, Ògbómósọ tàbí Ifẹ̀, àmọ́ èèyàn gbúdọ̀ wádìí dáadáa kó tó sọ gbé irú ìgbésẹ̀ bẹ́ẹ̀
Àrùn kòkòrò corona àkọ́kọ́ tí a mọ̀ sí COVID-19 ń mi ilé ayé bí ìṣẹ́lẹ̀ títóbi.
Gẹ́gẹ́ bí Fásítì John Hopkins ti ṣe sọ, ènìyàn 900,000 lágbàáyé l'ó ti lùgbàdì àrùn náà; ní ọjọ́ 1, oṣù kẹrin, ọdún 2020, ènìyàn 174 ló ti kó àrùn náà ní orílẹ̀-èdè Nàìjíríà.
Bí àwọn oníwàádìí àti onímọ̀ ìjìnlẹ̀ ṣe ń ṣiṣẹ́ láìsùn láìwo láti pèsè egbògi ìbupá tí yóò dúró gẹ́gẹ́ bí oògùn tí yóò kápá àjàkáyé àrùn náà, àwọn oníṣègùn ìbílẹ̀ náà ti ṣe ìpolongo ohun tí yóò wo àrùn náà.
Ní orílẹ̀-èdè Nàìjíríà, Àdìmúlà Ifẹ̀, ọba ìran Yorùbá káàfàtà, Ọọ̀ni Adéyẹyẹ̀ Ẹniìtàn Ògúnwùsì, Ọ̀jájá II, nígbàgbọ́ wí pé ewé àti egbò lè kápá àrùn COVID-19.
Ní àjọṣepọ̀ pẹ̀lú iléeṣẹ́ oníṣègùn ìbílẹ̀, YemKem International, Ọọ̀ni ti ń to àgbo tí yóò jẹ́ títa.
Àgbo náà ní àkójọpọ̀ ewé ewúro, ewé àti èso igi dógóyárò, imí-ọjọ́, ẹ̀ẹ̀rù, òkìrìṣákọ́, ewé akòko, àti àrìdan tí ó ti jẹ́ oògùn ìbílẹ̀ tí ó kájú òṣùwọ̀n fún ìfọ-èérí-ara àti kòkòrò àìfojúrí dànù nílẹ̀ Yorùbá.
Ọọ̀ni, ẹni t'ó jẹ́ alága Ìgbìmọ̀ Ọba Ìbílẹ̀ Orílẹ̀-èdè Nàìjíríà (NCTRN), ṣe ìkéde lórí ẹ̀rọ agbọ́rọ̀káyé Twitter pẹ̀lú ọ̀kan-ò-jọ̀kan túwíìtì tí ó ṣe ìfilọ àwárí rẹ̀, èyí tí ó sọ pé àgbo náà ti la àyẹ̀wò kọjá tí àtòun àtàwọn tó kó àrùn kòkòrò àìfojúrí corona náà sì ti lò ó. 
Nínú àwọn túwíìtì ọjọ́ 30 Oṣù Kẹta náà, Ọọ̀ni pe àwọn oníwàádìí sí àkíyèsí láti ṣe ìṣàmúlò àwọn ewé àtegbó fún ṣíṣe egbògi ìbupá.
Àwọn túwíìtì náà ní àwòrán-àtohùn méjì tí ó ní ẹ̀kúnrẹ́rẹ́ àlàyé lórí àwọn àgbo ìbílẹ̀, pẹ̀lú bí a ṣe ń lo àlùbọ́sà fi fa àrùn tó ń ràn ká yọ lágọ̀ọ́ ara àti bí a ti ṣe ń fi òórùn àkójọpọ̀ ewé àtegbó lé “àwọn ẹ̀mí ajogún jìnà.”
Àjọ Ètò Ìlara Lágbàáyé (WHO) ti ṣe àtìlẹ́yìn tó gogò fún Ìsẹ́gun Ìbílẹ̀ gẹ́gẹ́ bí ọ̀kan gbòógì lára àwọn ètò ìlera alábọ́dé, tí wọ́n sì sé ìkéde lórí ajẹ́mọ́wà-ọmọlúàbí ìtúpalẹ̀ ewé àtegbó fún ìlera àgbáyé.
Bákan náà ẹ̀wẹ̀, WHO ti fi lé'de pé, lọ́wọ́lọ́wọ́ yìí, kò tíì sí ìwòsàn tàbí oògùn ìbupá fún kòkòrò àìfojúrí COVID-19 àkọ́kọ́.
Fífi ọwọ́ sọ̀yà lórí oògùn ìbílẹ̀ láì ṣe àyẹ̀wò tó múná dóko lé e lórí leè dá họ́hùhọ́hù sílẹ̀ láwùjọ.
Ó ti pẹ́ tí àwọn iléeṣẹ́ ìgbélárugẹ àṣà àti ọgbọ́n àtinudá ti ń ṣe ohun mèremère ní ti ìdàgbàsókè ọrọ̀ Ajé, ní ti ipa tí wọ́n ń kó àti agbára tí ó wà níkàáwọ́ wọn láti mú àyípadà dé bá àwùjọ àti ìpàṣípààrọ̀ àṣà.
Lọ́dún-un 2013, iléeṣẹ́ ìgbélárugẹ àṣà àti ọgbọ́n àtinudá (CCI) rí owó ẹgbẹẹgbẹ̀rún-lọ́nà-ẹgbẹ̀rún 2,250 dollar ti Ìṣọ̀kan Orílẹ̀-èdèe Amẹ́ríkà àti iṣẹ́ tí ẹgbẹẹgbẹ̀rún 29.5 kárí ayé [àmọ́] ìdá 3 àwọn iṣẹ́ wọ̀nyí wá láti Ilẹ̀-Adúláwọ̀ àti Àárín gbùngbùn Ìlà-Oòrùn tí ó jẹ́ agbègbè àwọn aráa Lárúbáwá, ìyẹn gẹ́gẹ́ bí ìwádìí àyẹ̀wò fínnífínní Àjọ Ìṣọ̀kan Àgbáyé fún Ẹ̀kọ́, Ìwádìí Ìjìnlẹ̀ àti Àṣà (UNESCO) ọdún-un 2013 tí a pè ní “Àsìkò Àṣà” kan ti ṣe fi hàn.
Torí ìdí èyí, Ilé-ìfowópamọ́sí Ọjà títa sókè òkun-àti-kíkó ọjà wọlé (Afreximbank) pẹ̀lú àbáṣepọ̀ọ UNESCO àti Ẹgbẹ́ Ilé-ìfowópamọ́sí Ìdàgbàsókè Ilẹ̀-Adúláwọ̀, ṣe àgbékalẹ̀ Ìpàṣípààrọ̀ Ọgbọ́n Àtinudá Ilẹ̀-Adúláwọ̀ – Creative Africa Exchange (CAX)  tí yóò “dúró gẹ́gẹ́ bíi ohun tí yóò ṣe àmúpapọ̀ àwọn nǹkan ọrọ̀ àti àlùmọ́nì tí ó wà nínú iléeṣẹ́ ọgbọ́n àtinudá” tí yóò ṣe àgbéró, mú owó wọlé àti lapa rere lára àwọn ọlọ́gbọ́n àtinudá àti àwọn oníṣẹ́ àṣà, bí ibùdó ìtakùn àgbáyé CAX ṣe ní i lákọsílẹ̀. Ọdún-un 2018 ni ìfilọ́lẹ̀ CAX wáyé ní ibi Ìpàtẹ Ọjà Inú Ilẹ̀-Adúláwọ̀ ní ìlúu Cairo, orílẹ̀-èdèe Egypt, nínú oṣù Ọ̀pẹ̀ ọdún-un 2018.
Àwọn ọlọ́gbọ́n àtinudá gbogbo láti ẹ̀ka orin kíkọ, iṣẹ́ ọnà, àwòṣe, ẹ̀ṣọ́, ewì, ìwé títẹ̀, àwòrán-olóhùn àti òṣìṣẹ́ ẹ̀rọ amóhùnmáwòràn parojọ fún Ọjọ́ Ìsinmi Ìpàṣípààrọ̀ Ọgbọ́n Àtinudá ní Kigali, ní orílẹ̀-èdèe Rwanda, ní ọjọ́ 16-18 oṣù kìíní, Ọdún-un 2020. Ó polówó araa rẹ̀ gẹ́gẹ́ bíi “ayẹyẹ àkọ́kọ́ tí yóò kó àwọn ọmọ ilẹ̀ adúláwọ̀ jọ tí ń ṣe ìgbélárugẹ ìpàṣípààrọ̀ láàárín àwọn ọlọ́gbọ́n àtinudá àti aṣàgbélárugẹ àṣà ní Ilẹ̀-Adúláwọ̀,” tí ó ní àwọn akópa tí ó tó bíi 2,000 láti orílẹ̀-èdè 68.
Ní ọjọ́ kejì ayẹyẹ náà ní Kigali, ọ̀jọ̀gbọ́n Benedict Oramah, ààrẹ Ilé-ìfowópamọ́sí Ọjà títa sókè òkun-àti-kíkó wọlé (Afreximbank) kéde owó ìrànwọ́ ẹgbẹẹgbẹ̀rún 500 owó dollar Amẹ́ríkà “tí yóò ṣe àtìlẹ́yìn ìgbéjáde àti káràkátà nǹkan tí ó jẹ mọ́ ti àṣà àti ọgbọ́n àtinudá Ilẹ̀-Adúláwọ̀” fún ọdún méjì gbáko, New Times Rwanda jíyìn ìròhìn.
Omarah gbé e sí àwọn àlejò tí ó wà níkàlẹ̀ níbi ayẹyẹ náà létí wípé owó ìrànwọ́ náà, tí yóò bù kún iṣẹ́ tí Ilé-ìfowópamọ́sí náà ti ń ṣe tẹ́lẹ̀, yóò wà ní àrọ̀wọ́tó ní àwọn Ilé-ìfowópamọ́sí, tí yóò jẹ́ lílò fún àwọn tí ó fẹ́ ẹ. Ó sọ wípé “bí Ilẹ̀-Adúláwọ̀ ti ṣe ní ọ̀pọ̀lọpọ̀ ọlọ́gbọ́n àtinudá tó, kò sí ohun èlò tí yóò mú kí wọn ó “ká èso ọrọ̀ tí ó pọ̀ tí ó ń dúró fún kíká, ìyẹn bí Afreximbank ti ṣe ṣàlàyé. 
Ó sọ̀rọ̀ síwájú sí i :
Nítorí àìtó ìdókoòwò nínú iléeṣẹ́ ọgbọ́n àtinudá àti àṣà, Ilẹ̀-Adúláwọ̀ kò sí nínú ọjà iṣẹ́ ọpọlọ, àti ìdáraáwò púpọ̀ gẹ́gẹ́ bí a ti fi hàn nínú orin, eré ìtàgé, ewì, àwòrán-àtohùn àti ètò orí ẹ̀rọ amóhùnmáwòrán àgbáyé.
Àwọn orílẹ̀-èdè Ilẹ̀-Adúláwọ̀ máa ń kó ọjà ọgbọ́n àtinudá wọlé ju èyí tí wọ́n tà sókè òkun tàbí láàárin ara wọn.
Ó gbóṣùbàa sàńdákátà fún orílẹ̀-èdèe Egypt ní ti “ìdàgbàsókèe ìtàsókè òkun ọgbọ́n àtinudá láàárín ọdún mẹ́wàá tí ó ré kọjá.”
Nínú oṣù Ọ̀pẹ̀ ọdún-un 2019, a dá Afreximbank lọ́lá níbi Ìfàmìẹ̀yẹdánilọ́lá Ìṣaralọ́ṣọ̀ọ́ Àgbáyé International Fashion Awards (IFA) ní Cairo fún ipa tí ó ń kó níbi ti ìtìlẹ́yìn-in iléeṣẹ́ ọgbọ́n àtinudá Ilẹ̀-Adúláwọ̀.
Bákan náà ni Omarah gbóríyìn fún iléeṣẹ́ eré orí ìtàgé Nollywood ti Nàìjíríà.
Èdè Gẹ̀ẹ́sì ti jẹ gàba lórí ìbánisọ̀rọ̀ tí ó ń wáyé ní orí ẹ̀rọ ayélukára-bí-ajere gẹ́gẹ́ bí èdè “gbogbo àgbáyé” fún ìtàkùrọ̀sọ láti ìbẹ̀rẹ̀ pẹ̀pẹ̀ ẹ̀rọ ayélujára.
Nínú oṣù Èrèlé ọdún 2020, gẹ́gẹ́ bí WebTech3 ti ṣe fi hàn, ìdajì ibùdó ìtakùn àgbáyé tó wà lórí ayélujára ni a kọ ní èdè Gẹ̀ẹ́sì.
Àmọ́ bí ọ̀pọ̀lọpọ̀ ènìyàn tí ó ń sọ oríṣìíríṣìí èdè àgbáyé ṣe ń bọ́ sórí ayélukára-bí-ajere, ó ṣẹ́ ẹtà ìjà fún èdè ẹni — ìráàyè sí ìṣògbufọ̀ sí onírúurú èdè tí yóò ṣẹ̀ ní mọnawáà.
Ọ̀pọ̀lọpọ̀ iléeṣẹ́ onímọ̀ ẹ̀rọ ti ṣe iṣẹ́ ribiribi ní ti ìṣàkọsílẹ̀ àwọn ọ̀rọ̀ tí kì í ṣe èdè Gẹ̀ẹ́sì sórí ayélujára, tí ó ń ṣe olùlànà onírúurú èdè lórí ẹ̀rọ ayárabíàṣá lọ́nà ìgbàlódé. 
Google, Yoruba Names, Masakhane MT àti ALC jẹ́ àpẹẹrẹ àwọn iléeṣẹ́ ńlá àti àwọn iléeṣẹ́ kéréje tí ó ṣẹ̀ṣẹ̀ bẹ̀rẹ̀ tí ó ti mú ìmọ̀-ẹ̀rọ ṣiṣẹ́ pọ̀ pẹ̀lú àwọn èdè tí kì í ṣe èdè Gẹ̀ẹ́sì.
Kí oṣù Èrèlé ọdún 2020 ó tó tẹnu bepo, Google filọ̀ wípé òun yóò fi èdè tuntun márùn-ún kún iṣẹ́ Atúmọ̀ Google rẹ̀, àwọn èdè náà ni Kinyarwanda, Uighur, Tatar, Turkmen àti Odia, lẹ́yìn ìsinmi ọdún mẹ́rin tí wọ́n fi èdè tuntun kún un kẹ́yìn. 
Àmọ́ ṣe o ti ṣíra tẹ àṣàyàn ìtumọ̀ rí tí ó ṣàkíyèsí wípé, bákan, ló dára jù lọ? Bákan náà, ló kù díẹ̀ káàtó, kò ṣe déédéé?
Orísìírísìí àríyànjiyàn àti ìṣòro ló máa ń wáyé bí ó bá kan irú ìtumọ̀ èdè báyìí àti rírí i lò.
Twitter máa ń ṣe ìtumọ̀ èdè Yorùbá sí èdè Gẹ̀ẹ́sì nípasẹ̀ lílo Atúmọ̀ Google bí ó ti ṣe fàyè gbà wọ́n, tí àbájáde rẹ̀ sì kù díẹ̀ káàtó nígbàgbogbo — tí àwọn ọ̀rọ̀ kọ̀ọ̀kan sì ṣe déédéé.
Ohun tí ó fa àwọn ìpeníjà wọ̀nyí ó ju pé orí ayélujára ni àwọn iléeṣẹ́ onímọ̀ ẹ̀rọ ti máa ń ṣe àkójọ èdè wọn for tí wọ́n ń fi ṣe ògbufọ̀ gbólóhùn ọ̀rọ̀.
Àwọn àkójọ gbólóhùn ọ̀rọ̀ wọ̀nyí lè ṣiṣẹ́ fún àwọn èdè kan, àmọ́ èdè bí i Yorùbá àti Ìgbò, jẹ́ èdè méjì ní orílẹ̀-èdè Nàìjíríà, tí ìpèníjà yìí bá, látàrí àìpọ̀tó gbólóhùn ọ̀rọ̀ àti gbólóhùn tí a ò yán lórílábẹ́ dáadáa tí yóò tọ́ka sí ìró ohùn.
Láti fèsì sí ohun tí ó fa sábàbí tí ó fi gba Google ní ọdún mẹ́rin kí ó tó ṣe àfikún èdè tuntun márùn-ún kún tilẹ̀, agbẹnusọ iléeṣẹ́ náà ṣe ìṣípayá:
Orí ìtakùn àgbáyé ni Atúmọ̀ Google ti máa ń ṣa gbólóhùn tí a ti túmọ̀ jọ, àmọ́ bí èdè kò bá ní gbólóhùn ọ̀rọ̀ tí ó pọ̀ tó lórí ayélujára, ó nira fún ẹ̀rọ wa láti ṣe àtìlẹ́yìn tí ó lákaakì fún irú àwọn èdè bẹ́ẹ̀… Síbẹ̀, látàrí ìlọsíwájú àbùdá kíkọ́ ẹ̀rọ lẹ́kọ̀ọ́ wa, àti àwọn aṣiṣẹ́ Ìtumọ̀ Google lọ́fẹ̀ẹ́, a ti fi àtìlẹ́yìn fún àwọn èdè wọ̀nyí.
Bákan náà, ọ̀pọ̀ ènìyàn ni kò mọ bí a ṣe ń kọ ọ̀rọ̀ dájúdánu — tàbí pípe ọmọ-ọ̀rọ̀ — inú àwọn èdè wọ̀nyí. 
Torí náà, ògbufọ̀ tí ó kúnjú òṣùwọ̀n kò jẹ́ àkópọ̀ nítorí kò sí bí a ṣe lè dá àwọn àṣìṣe wọ̀nyí mọ̀.
Púpọ̀ nínú ògbufọ̀ tí ẹ̀rọ ṣe ni kò ní ìtumọ̀, pàápàá jù lọ àwọn gbólóhùn tí ó rọ̀ mọ́ àṣà tí ó ní ju ìtúmọ̀ kan ṣoṣo lọ. 
Fún àpẹẹrẹ, gbólóhùn Yorùbá bí i ayaba àti ọbabìnrin ní ìtumọ̀ tó yàtọ̀. 
Ọ̀pọ̀lọpọ̀ ẹ̀rọ ní í máa tú ìmọ̀ gbólóhùn méjèèjì sí “queen.” 
Síbẹ̀, tí a bá ti ọ̀nà ìṣe-àti-àsà wò ó, ó ṣe kókó láti sọ wí pé ìtúmọ̀ ayaba and ọbabìnrin yàtọ̀ síra wọn: Ọbabìnrin túmọ̀ sí “queen” lédè Gẹ̀ẹ́sì nígbà tí ayaba jẹ́ “wife of the king.”
Pẹ̀lú àwọn àìṣedéédéé wọ̀nyí, ìmọ̀-ẹ̀rọ ti ṣe ìrànwọ́ fún ìdàgbàsókè àwọn èdè Ilẹ̀-Adúláwọ̀ lórí àwọn gbàgede orí ayélujára, tí ó ti mú ìṣẹ̀dá ọ̀rọ̀ tuntun wáyé.
Èdè Ilẹ̀-Adúláwọ̀ ti gòkè àgbà látàrí àwọn lílo àwọn ẹ̀rọ ìgbàlódé tuntun bí i ẹ̀rọ-ìléwọ́ àti ẹ̀rọ ọpọ́n ayárabíàṣá, tí ó sì ń bí àwọn gbólóhùn tuntun tí a fi ń pe àwọn irinṣẹ́ ìmọ̀-ẹ̀rọ tuntun wọ̀nyí.
Èyí sì ti fẹ bí a ti ṣe ń lo àwọn èdè wọ̀nyí lójú.
Látàrí àwọn ẹ̀rọ tuntun wọ̀nyí, ìpèdè ọ̀pọ̀lọpọ̀ èdè Ilẹ̀-Adúláwọ̀ ti lé kún sí i. 
Fún àpẹẹrẹ, èdè Yorùbá ní àwọn gbólóhùn tí ó ní ṣe pẹ̀lú ìmọ̀-ẹ̀rọ bí i ẹ̀rọ-amúlétutù (“air conditioner”), erọ-ìbánisọ̀rọ̀ (“phone”) and ẹ̀rọ-ìlọta (“grinder”). 
Ẹ̀wẹ̀wẹ̀, èdè Igbo náà ní ọ̀rọ̀ bí i ekwè nti (“telephone”) àti ugbọ̀ àlà (“vehicle”). 
A ṣẹ̀dá àwọn orúkọ yìí ní ìbámu pẹ̀lú iṣẹ́ tí wọ́n ń ṣe.
Nínú ẹ̀kọ́ ìmọ̀ ìgbóhùnsáfẹ́fẹ́ àti ètò ìpolówó ọjà lédè Yorùbá, àwọn akẹ́kọ̀ọ́ ti kọ́ wí pé ẹ̀rọ-amóhùnmáwòrán ni oọ̀pọ̀lọpọ̀ ènìyàn ń pe TV. 
Ìṣẹ̀dá ọ̀rọ̀ yìí fa àwọn onírúurú ìbéèrè àti èrò — àwọn akẹ́kọ̀ọ́ kan jiyàn wí pé a lè pe ẹ̀rọ-ayàwòrán náà ní ẹ̀rọ-amóhùnmáwòrán nítorí iṣẹ́ tí wọ́n ń ṣe.
Àwọn ìpèníjà t'ó tara ìmọ̀-ẹ̀rọ wá yìí ni yóò mú ìdàgbàsókè bá èdè — ó máa ń fa àròjìnlẹ̀ fún ìgbéga èdè àti ìmọ̀-ẹ̀rọ.
Lọ́dún 2019, gẹ́gẹ́ bí CNN ti ṣe ròyìn, Google ṣí ibiṣẹ́ ìwádìí AI àkọ́kọ́ irú ẹ̀ sí Accra, Ghana, tí ó ń lépa láti mú kí “Atúmọ̀ Google ó gba àwọn èdè Ilẹ̀-Adúláwọ̀ jọ kí ó lọ geere”.
Onímọ̀ ìjìnlẹ̀ nípa iṣẹ́ ìwádìí Moustapha Cisse, tó jẹ́ olórí iṣẹ́ Google AI ní Ilẹ̀-Adúláwọ̀, nígbàgbọ́ wí pé ó tọ́ sí “ilẹ̀ tí ó ní ju ẹ̀ka-èdè 2,000 lọ láti jẹ́ àǹfààní iṣẹ́,” — CNN jábọ̀.
Mozilla àti BMZ kéde àjùmọ̀ṣe wọn láti ṣe agbátẹrù iṣẹ́ àkànṣe tí ó dá fìrìgbagbòó lórí ìmọ̀-ẹ̀rọ alohùn fún thei èdè Ilẹ̀-Adúláwọ̀.
Pẹ̀lú àwọn iṣẹ́ àtinudá bí eléyìí, ọjọ́ iwájú ìwádìí èdè Ilẹ̀-Adúláwọ̀ dára.
Láti ọ̀sẹ̀ tó kọjá, àwọn ọ̀dọ́ ọmọ orílẹ̀-èdè Nàìjííríà ti gbéra sọ lọ́pọ̀ yanturu láti gbógun ti ẹ̀ka kan lábẹ Ilé Iṣẹ́ Ọlọ́pàá Orílẹ̀-èdè Nàìjííríà tí a mọ̀ sí Ikọ̀ Agbógunti Ìdigunjalè (SARS), èyí tí ìṣekúpani wọn, ìlọ́nilọ́wọ́gbà, ìjínigbé, ìfipábánilòpọ̀ wọn burú jáì láti ọdún 1992 tí wọ́n ti dá ẹ̀ka ọ̀hún sílẹ̀.
Ó lé ní 100 ènìyàn tí Ikọ̀ SARS ti ṣekú pa láti bí ọdún mẹ́rin sí márùn-ún sẹ́yìn gẹ́gẹ́ bí Amnesty International ṣe jábọ̀.
Àwọn ọ̀dọ́ ọmọ orílẹ̀-èdè Nàìjííríà ­— tí ó máa ń jẹ́ àfojúsùn ikọ̀ SARS lọ́pọ̀ ìgbà — ti figbe ta láìmọye ìgbà pé kí wọn ó pa ẹ̀ka náà rẹ́ pátápátá ṣùgbọ́n tí kò ṣẹnuure.
Ṣùgbọ́n ní báyìí, ìfipáńpẹ́-ọba-gbé àti ìṣekúpani tó ń peléke sí i lẹ́nu lọ́ọ́lọ́ yìí ní ìpínlẹ̀ Èkó ni ó tún ta àwọn ènìyàn jí láti rí i pé ó wá sí ìmúṣẹ — èyí fa oríṣìiríṣìi ní àárín ìgboro — lẹ́yìn tí Ikọ̀ SARS ti kọ́kọ́ di tíkúkà ní ẹ̀ẹ̀mẹrin ọ̀tọ̀ọ̀tọ̀ láàárín ọdún mẹ́rin — ti ti ọ̀pọ̀lọpọ̀ àwọn síta.
Ìgbógunti ìwà òkúrorò àwọn ọlọ́pàá yìí tún di ohun tí gbogbo ènìyàn ń gbà bí ẹni gba igbá ọtí, ó sì tún di kókó ọ̀rọ̀ ọ̀pọ̀lọpọ̀ ìtàkùrọsọ lórí gbàgede ẹ̀rọ alátagbà.
Ìfẹ̀hónúhàn ti gbéra sọ ní ó kéré tán ìpínlẹ̀ 12 nínú ìpínlẹ̀ 36 orílẹ̀-èdè Nàìjííríà tí ó fi mọ́ Abuja, olú ìlú orílẹ̀-èdè náà àti Èkọ́, níbi tí àwọn afẹ̀hónúhàn ti dí àwọn ẹnu ibodè asanwó kí a tó kọjá, àwọn pápákọ̀ òfuurufú ní ìpínlẹ̀ náà, pẹ̀lú ìrètí àtimú kí ó fa ètò ọrọ̀ ajé sẹ́yìn kí àwọn adarí tí a yàn lè gbọ́ sí àwọn àfẹ̀hónúhàn lẹ́nu láifi àkókò ṣòfò.
Ó kéré tan àwọn afẹ̀hónúhàn 10 ni wọ́n ti ṣekú pa ní àsìkò ìfẹ̀hónúhàn, gẹ́gẹ́ bí Amnesty International ṣe sọ.
Lára àwọn tí wọ́n rán s'ọ́run àpàpàǹdodo ni Jimoh Isiaq, tí wọ́n pa ní ìlú Ogbomosho, Ìpínlẹ̀ Oyo, àti Ikechukwu Ilohamauzo tí wọn pa ní àsìkò ìfẹ̀hónúhàn Sùúrùlérè ní Èkó, àwọn wọ̀nyìí tí orúkọ wọn gba orí àwọn ìkànnì ìbánidọ́rẹ̀ẹ́ orí ẹ̀rọ alátagbà kan.
Ní báyìí, àwọn oníṣègùn òyìnbó tí ń kọ́wọ̀ọ́ rìn pẹ̀lú àwọn afẹ̀hónúhàn tórí bí ìṣẹ̀lẹ̀ pàjáwìrì bá wáyé.
Ọ̀gá àgbà ilé iṣẹ́ Ọlọ́pàá ilẹ̀ Nàìjííríà Muhammad Adamu tú ikọ̀ náà ká ní bí ọjọ́ mélòó kan sẹ́yìn, ṣùgbọ́n ìgbésẹ̀ yìí kò tẹ́ àwọn ọmọ orílẹ̀-èdè Nàìjííríà lọ́rùn nítorí pé àwọn ìgbésẹ̀ tí wọ́n ti gbé ṣáájú nípa ikọ̀ náà kò so èso rere.
Ní ọjọ́ Ajé, Ààrẹ orílẹ̀-èdè President Nàìjííríà Muhammad Buhari fi ọkàn àwọn ọmọ orílẹ̀-èdè náà balẹ̀ pé ìgbésẹ̀ ìtú ikọ̀ náà ká yóò fẹsẹ̀ múlẹ̀ ní kíá, bẹ́ẹ̀ sì ni ìgbìmọ̀ àtúndá ilé iṣẹ́ ààrẹ yóò rí sí ìgbáyégbádùn àwọn ọlọ́pàá àti àwọn nǹkan mìíràn tí ó tun ṣe pàtàkì, ó ń fi àrídájú hàn pé àwọn ìbéèrè àwọn ará ìlú yóò di mímú ṣe.
Àwọn amòfin tí wọ́n tún jẹ́ ajàfẹ́tọ̀ọ́ ọmọnìyàn àti àwọn ọ̀dọ́ ajàfẹ́tọ̀ọ́ tí ń ṣiṣẹ́ kára láti rí i pé wọ́n dá àwọn afẹ̀hónúhàn tí wọ́n tì mólé sílẹ̀.
Àwọn afẹ̀hónúhàn ti sọ ọ́ yanya pé ìjàfitafita láti fi òpin sí ikọ̀ SARS kò lọ́wọ́ òṣèlú nínú, bẹ́ẹ̀ ni wọ́n ṣe ìkìlọ̀ fún àwọn olóṣèlú tí ó fi mọ́ àwọn alátìlẹ́yìn ẹgbẹ́ òṣèlú alátakò láti má ṣe gbé ìfẹ̀hónúhàn ọ̀hún karí nítorí àtirí èrè nínú ẹgbẹ́ òṣèlú tàbí ti òṣèlú gan pàá.
Àwọn afẹ̀hónúhàn tá kú pé kò sí adarí nínú ìfẹ̀hónúhàn wọn, wí pé ẹnikẹ́ni tí ó bá jáde láti wá fẹ̀hónú hàn jẹ́ adarí àti ọmọ ẹ̀yìn pèlú. 
Wọ́n takú pé kí ààrẹ àti/tàbí Ọ̀gá Àgbà Ilé iṣẹ́ Ọlọ́pàá dojú ọ̀rọ̀ kọ gbogbo àwọn tí inú ń bí ní ẹ̀ẹ̀kan ṣoṣo ni kì í ṣe pé kí wọn ó ṣa àwọn kan bá sọ̀rọ̀.
Ìbéèrè lórí ẹni tí ó ń darí àwọn ọlọ́pàá àti ikọ̀ SARS kò tíì fi gbogbo ara rí ìdáhùn.
Ìwé òfin ilẹ̀ náà gbé agbára ìdárí ọlọ́pàá lé ààrẹ lọ́wọ́ lábẹ́ ìbòjútó ọ̀gá àgbà ilé iṣẹ́ ọlọ́pàá.
Àmọ́ ẹ̀wọ̀n-àṣe àti ìdarí yẹn ti já.
Bí àpẹẹrẹ, láti jọ̀wọ́ àwọn afẹ̀hónúhàn ní Sùúrùlérè, ní ìpínlẹ̀ Èkó, èyí gba ìpè láti ọ̀dọ̀ Gómìnà ìpínlẹ̀ Èkó Babájídé Sanwó-Olú, Abẹnugan ilẹ́ Ìgbìmọ̀ Aṣojúṣòfin Fẹ́mi Gbàjàbíàmílà, ọmọ ilé ìgbìmọ̀ aṣòfin ìpínlẹ̀ Èkó tí ó ń ṣojú ẹkùn Sùúrùlérè Desmond Elliot àti àwọn agbẹjórò díẹ̀.
Ìbejì ni Ẹniọlá, ó kàn jẹ́ pé ìkejì rẹ̀ kì í ṣe tíátà ni, iléèfowópamọ́ nìyẹn wà tó ti ń ṣiṣẹ́ ajé. 
Èyí àtàwọn nǹkan mí-ìn ni Ẹniọlá Àjàó bá akọ̀ròyìn AKÉDE ÀGBÁYÉ, ADEFUNKẸ ADEBIYI, só lọ́sẹ̀ tó kọjá yìí lóko eré kan n'Imọta. 
ẸNIỌLÁ ÀJÀÓ: Orúkọ mi ni Ẹniọlá Àjàó, ọjọ́ kọkànlélógún, osù kìn-ín-ní ni wọ́n bí èmi àti èkejì mi (ìbejì ni mí) sílùú ẹ̀pẹ́ tí í ṣe ìlú baba wa.
Ọmọ mẹ́fà làwọn òbi wa bí, àwa ìbejì sì ni àbígbẹ̀yìn wọn. 
Mo lọ síléèwé alákọ̀ọ́bẹ̀rẹ̀ Saint Micheal’s Anglican School, Ẹ̀pẹ́, àti Army Secondary School, tóun náà wà l'Ẹ́pẹ̀ẹ́. Lẹ́yìn ìyẹn ni mo lọ síléèwé Gbogbonìṣe Yaba College of Tecnology, mo kẹ́kọ̀ọ́ nípa ìṣirò owó níbẹ̀ fún ìpele àkọ́kọ́ tí wọ́n ń pè ní ND. 
Mo ṣẹ̀ṣẹ̀ wá lọ sí Yunifásítì ìpínlẹ̀ Èkó, níbi tí mo ti gba BSc nínú ìṣirò owó kan náà.
Bí mo ṣe bẹ̀rẹ̀ iṣẹ́ tíátà 
Mo bẹ̀rẹ̀ iṣẹ́ tíátà lọ́dún 2004, ọdún kẹrìndínlógún sásìkò yí. 
Ìlú Èkó yìí náà ni mo ti bẹ̀rẹ̀, látìgbà tí mo ti wà níléèwé girama ni mo ti nífẹ̀ẹ́ sí i, èmi ni mo máa ń ṣáájú nínú gbogbo eré tá a máa ń ṣe nígbà yẹn. 
Ṣùgbọ́n mi ò rò pé mo lè fi ṣiṣẹ́ ṣe, àfi nígbà tí mo dé Yaba Tech, tí mo pàdé ẹ̀gbọ́n ọ̀gá tí mo kọ́ṣẹ́ lọ́wọ́ ẹ, olóòtú fíìmù làwọn, Adésànyà Adéshínà lorúkọ wọn, ọ̀dọ̀ wọn ni mo ti máa ń lọ ṣe rìhásà, tí a máa jó dáadáa pẹ̀lú àwọn ẹ̀kọ́ yòókù.
Mo wà níbẹ̀ fọ́dún méjì, mo gbàyọ̀ǹda lọ́dọ̀ wọn lọ́dún 2006.
Lóòótọ́ làwọn èèyàn máa ń rò pé Ọ̀gbẹ́ni Ọdúnladé Adékọ́lá ló kọ́ mi níṣẹ́, ọ̀dọ̀ wọn kọ́ ni mo ti bẹ̀rẹ̀, bíi pé kéèyàn parí yunifásítì níbì kan, kó wá lọ ṣẹ Másítà níbòmí-ìn ni ẹ̀kọ́ tí mo kọ́ lọ́dọ̀ Ọdúnladé Adékọ́lá.
Àwọn ẹbí mi kò lòdì sí tíátà tí mo darapọ̀ mọ́
Dádì mi mọ̀ pé mi ò kì í ṣe ọmọkọ́mọ, wọ́n mọ̀ pé bí mo tiẹ̀ ń ṣe tíátà, ìyẹn kò ní kí n má kọjú sí ẹ̀kọ́ mi.
Wọ́n fẹ́ ki ń kàwé, kí n di onímọ̀ ìṣirò, mo dẹ̀ kà á, kò dí ìwé mi lọ́wọ́.
Nígbà tí mo sọ fún wọn pé mo fẹ́ ṣe tíátà, wọ́n kàn sọ fún mi pé kí n rántí ọmọ ẹni tí mò ń ṣe ni, wọn kò sọ pé kí n má ṣe é.
Wọ́n mọ̀ pé mo tiẹ̀ ti fẹ́ parí ẹ̀kọ́ mi nígbà tí mo ní mo fẹ́ máa ṣe tíátà yẹn.
Ìkejì mí ń ṣiṣẹ́ níléèfowópamọ́ ni tiẹ̀, báńkà lòun, ó dẹ̀ tún ń ṣòwò.
Ojú ti rí kí n tó di gbajúmọ̀ òṣèré
Kò yíísì rárá o, ojú ti rí oríṣiiríṣii nǹkan kí n tó di gbajúmọ̀ òṣèré.
Ẹni tí kò bá farabalẹ̀ nínú iṣẹ́ wa yìí, tó kàn rò pé òun lè sáre wọbẹ̀ kóun dẹ̀ sáré di gbajúmọ̀, irọ́ ló pa.
Àkọ́kọ́ ni pé kéèyàn kọ́kọ́ mọ nǹkan tó ń ṣe, kó tẹnu ara ẹ̀ wo kó mọ̀ pé òun fẹ́ ṣiṣẹ́ yìí, kó dẹ̀ fojú sí i. 
Kíkọ́ ni mímọ̀, kò sẹ́ni tó gbé e wá látọ̀run.
Téèyàn bá fojú siṣẹ́, owó máa dé, orúkọ máa dé. Ṣùgbọ́n téèyàn bá ń gbọ̀n kiri, tí kò dúró níbì kan, ó kàn máa máa sá kiri náà ni, kò lè rí nǹkan kan nídìí iṣẹ́ yìí.
Lọ́jọ́ tí mo kọ́kọ́ dojúkọ kámẹ́rà
Kámẹ́rà lásán máa ń dẹ́rù bààyàn tí wọ́n bá gbé e séèyàn lójú fún ìgbà àkọ́kọ́. 
Ẹ̀rù bà mí lọ́jọ́ tí mo kọ́kọ́ dojúkọ kámẹ́rà, tí wọ́n ní kí n máa sọ̀rọ̀, kí wọ́n sì máa yà mí.
Mo rántí pé eré tí mo kọ́kọ́ ṣe tó gbé mi jáde ni wọ́n pè ní ‘Ìgbà àìmọ̀, ọdún 2006 ló jáde, èmi dẹ̀ ni mo kó ipa olúborí níbẹ̀.
Ní báyìí, eré tí mo ti kópa nínú ẹ ti lé ní márùndínlọ́gọ́rin (75).
Àwọn tí wọ́n ń sọ pé ọ̀rẹ́kùnrin mi ni Ọdúnladé Adékọ́lá
Mi ò fẹ dáhùn ìbéèrè yìí tẹ́lẹ̀, mo fẹ́ sọ pé kẹ́ ẹ má mẹ́nu lọ síbẹ̀ ni, ṣùgbọ́n mà á dáhùn.
Ọ̀gá mi ni Ọdúnladé Adékọ́la, kò sí nǹkan mì-ín mọ́ lẹ́yìn ìyẹn láàrin èmi pẹ̀lú wọn.
Ìyàwó wọn (Ìyàwó Ọdúnladé), bíi ọ̀rẹ́ mi ni wọ́n jẹ́, bíi ẹ̀gbọ́n mi ni wọ́n jẹ́.
Ilé wọn, bíi ilé mi náà ni, fámílì wọn, bíi fámílì mi ni.
Nígbà tí ọkàn mi bá ti mọ̀ pé kò sí nǹkan kan láàrin wa, ariwo ọjà lèyí tí wọ́n ń sọ kiri yẹn.
Ṣẹ́ ẹ rí rúmọ́ọ̀sì, ara iṣẹ́ wa náà ni.
Èèyàn ò lè wá a tì nínú iṣẹ́ wa yìí.
Ẹni tí kò bá ti ní ara tó fi máa gba àwọn ọ̀rọ̀ bíi èyí sí, kò ní i dé ibì kankan.
Èèyàn mélòó ni mo fẹ́ máa sọ fún pé kò sí nǹkan kan láàrin wa.
Bí mo ṣe máa ń sinmi
Mo máa ń gba àsìkò ìsinmi ni, mo lè gba ọ̀sẹ̀ kan tàbí ọjọ́ mẹ́ta, mà á sinmi, mi ò ní i lọ síbì kankan.
Mo kàn máa wà nílé ni tí mo bá ti rí i pé mo ti ṣiṣẹ́ mi dé ibi tó lápẹẹrẹ.
Mo ti lọ́kọ àfẹ́sọ́nà.
Mo lẹ́ni tí mò ń fẹ́, ọkọ àfẹ́sọ́nà mi.
Lágbára Ọlọ́run, gbogbo rẹ̀ a jọra wọn láìpẹ́.
Oúnjẹ tí mo fẹ́ràn jù
Èmi ò lóúnjẹ kan pàtó tí mo fẹ́ràn, ká ṣáa ti rí nǹkan fi sẹ́nu ni, mo wà ok tí mo bá ti rí nǹkan fi sẹ́nu.
Ààrẹ orílẹ̀-èdèe Amẹ́ríkà Donald Trump ti ré sí ipò ìsàlẹ̀ lójú àwọn ènìyàn kárí ayé látàrí àwọn òfin rẹ̀ àti bí ó ṣe ń ṣe ìṣàkóso ọ̀ràn tí ó jẹ mọ́ orílẹ̀-èdèe òkèèrè — àmọ́ kò rí bẹ́ẹ̀ ní àwọn orílẹ̀-èdè bíi Nàìjíríà.
Ní kò pẹ́ kò pẹ́ yìí ni ìwádìí àyẹ̀wò tí Pew Research Centre ṣagbátẹrùu rẹ̀ fi hàn wípé ọ̀gọ̀rọ̀ ọmọ Nàìjíríà “fi Ògún-un rẹ̀ gbárí” wípé Trump “yóò gbé ìgbésẹ̀ tí ó lààmìlaka nípa ti ọ̀ràn àgbáyé.”
Orí ẹ̀rọ-ìbánisọ̀rọ̀ àti ìfọ̀rọ̀wánilẹ́nuwò ojúkorojú ni Gallup – iléeṣẹ́ aṣàgbéyẹ̀wò fínnífínní àti iléeṣẹ́ olùdámọ̀ràn tí ó wà ní Washington, DC fi gba èsì jọ nínú ìwádìí àyẹ̀wò èrò àwọn ènìyàn-an fún Pew.
Àgbéyẹ̀wò Tweepsmap kan tí ó dá lóríi iye àwọn tí ó ń tẹ̀lé Trump lóríi ẹ̀rọ alátagbà Twitter ṣe òfófó wípé ipò karùn-ún ni Nàìjíríà dúró sí nínú àwọn orílẹ̀-èdè márùn-ún lágbàáyé:
Bí-ó-ti-wù-kí-ó-rí, èyí kò ṣàlàyé ìdí tí àwọn ọmọ Nàìjíríà kan án fi gba ti Trump.
Òǹkọ̀wé tí í ṣe ọmọ bíbí orílẹ̀-èdèe Nàìjíríà Adaobi Tricia Nwaubani làdíi rẹ̀ fún àgbáyé lórí ètò ẹ̀rọ agbóhùnsáfẹ́fẹ́ kan tí ó jẹ́ àbáṣepọ̀ pẹ̀lú BBC, wípé ìrísíi Trump gẹ́gẹ́ bí “ọkùnrin alágídí” mú kí àwọn ọmọ orílẹ̀-èdè tí ó kún fún ènìyàn jù lọ ní Ilẹ̀-Adúláwọ̀ ó fẹ́ràn-an rẹ̀ dé góńgó:
Àwọn ènìyàn fẹ́ràn-an ìhùwàsí alágídíi rẹ̀ àti pé àìfọ̀rọ̀ sábẹ́ ahọ́n-ọn rẹ̀ dùn ún gbọ́ sétí. 
Àwọn ọmọ Amẹ́ríkà rí i bí àkàndá ènìyàn.
Ìhùwàsíi rẹ̀ kò bá tayé mu. Kì í ṣe ẹni tí wọ́n sọ pé ó jẹ́. Àmọ́ irú olórí tí kì í lọ́ra sọ̀rọ̀ bí ó ti wù ú kò jẹ́ tuntun sí wa. 
Torí ìdí èyí, ìhùwàsíi rẹ̀ kò bàjẹ́ tó bẹ́ẹ̀ bí àwọn ọmọ Amẹ́ríkà ṣe ń rí i.
Nàìjíríà, pẹ̀lú iye ènìyàn ìlú tí ó tó ẹgbẹẹgbẹ̀rún 200 èèyàn, ní ẹ̀sìn méjì tí àwọn ènìyàn-án ń ṣe jù: ẹ̀sìn Ìgbàgbọ́ àti Ìmàle.
Ìmàle àti Ìgbàgbọ́ kó ìdá 50 àti ìdá 48 iye gbogbo ènìyàn t'ó ń gbé Nàìjíríà.
Ìlànà ìwádìí náà fi hàn wípé “iléeṣẹ́ ìjọba Ìpínlẹ̀ tí wọ́n sì pín àwọn ènìyàn sí agbègbè” ni wọ́n ti ṣe ìwádìí àyẹ̀wò yìí.
Bí ó ti wù kíó rí, kò sí ohùn àwọn Adamawa, Borno, àti ìpínlẹ̀ Yobe ní àríwá ìlà-oòrùn Nàìjíríà nínú àbájáde ìwádìí náà nítorí ọ̀rọ̀ ààbò.
Nàìjíríà ní ìjọba ìbílẹ̀ 774, tí í ṣe ẹ̀ka aláṣẹ ìjọba ìbílẹ̀. 
Bákan náà ni ó ní ẹ̀ka àkóso mẹ́fàá: Àárín gbùngbùn Àríwá, Àríwá Ìlà-oòrùn, Àríwá Ìwọ̀-oòrùn, Àjìǹdò-gúúsù, Ìwọ̀-oòrùn gúúsù, àti Ìlà-oòrùnun gúúsù.
Ọ̀rọ̀ọ Nwanze pé àwọn Onígbàgbọ́ ní gúúsù Nàìjíríà ló pọ̀ jù lọ nínú ìwádìí àyẹ̀wò Pew Research kò ṣe é má gbàgbọ́.
Ìwádìí àyẹ̀wò náà tún fi hàn pé ọ̀pọ̀ ọmọ lẹ́yìn Krístì ní Nàìjíríà “rí orílẹ̀-èdèe US bí ìlú tí ó dára (ìdá 69) ju bí àwọn Ìmàlé ṣe rí i lọ (ìdá 54).”
Lẹ́yìn tí orílẹ̀-èdèe Amẹ́ríkà pa Ọ̀gágun ọmọ Iran Qasem Soleimani, ọ̀gá ọlọ́pàá tẹ ìkéde ìṣọ́ra ẹni jákèjádò orílẹ̀-èdèe Nàìjíríà jáde kí ó ba ti ilẹ̀kùn “ogun.”
Ẹgbẹ́ Ẹ̀sìn Ìmàle ní Nàìjíríà ṣàpèjúwe ikú oró òjò ọta ìbọn láti òkè wá tí US fi pa Soleimani gẹ́gẹ́ bí “ìpè ogun sí Ìran.
A ti ṣe àpèjúwe Trump gẹ́gẹ́ bí “ọ̀kan lára àwọn olórí àgbáyé sáà tí a wà yìí tí ó ní ọkàn líle.
Síbẹ̀, ọ̀pọ̀ ọmọ Nàìjíríà ló fẹ́ràn-an Trump.
Ìkórìíra Ẹ̀yà ní Nàìjíríà
Ẹ̀yà onírúurú – tí ó tó bíi 250 àti èdè 500 – ti fi ìgbà kan jẹ́ orísun àìbalẹ̀ọkàn dípòo ìfọ̀kànbalẹ̀.
Èyí fi ojú hàn lásìkò ìbò nígbàtí àwọn olóṣèlú lo ẹlẹ́yàmẹ́lẹ́yá fi polongo ìbò. 
Láti ilẹ̀, ìtàkùrọ̀sọ lórí ayélujára ní Nàìjíríà kò lọ láì sí ìkórìíra.
Lásìkò ìbò ọdún-un 2015, fún àpẹẹrẹ, gbàgede Twitter ní orílẹ̀-èdèe Nàìjíríà di ibi ìkorò àti ibi ìdíje ìjuwọ́ láàárín àwọn alátìlẹ́yìn àwọn òǹdíje méjì ìgbà náà, Goodluck Jonathan (PDP, ọmọ lẹ́yìn Krístì tó jẹ́ ọmọ Ijaw) àti Muhammadu Buhari (APC, Ìmàle, Hausa, Fulani). 
Twitter di irinṣẹ́ fún ìgbéròyìn ìkórìíra ẹ̀yà tẹ̀gbintẹ̀gbin jáde àti ohun èlò fún ẹgbẹ́ olóṣèlú.
Àwọn kan lérò wípé ọdún-un 2019 yóò yàtọ̀ nítorí pé Buhari ti ẹgbẹ́ẹ Àjọ Ìtẹ̀síwájú Gbogboògbò (APC) àti Abubakar láti Ẹgbẹ́ olóṣèlú Ìjọba-tiwantiwa Àwọn Ènìyàn (PDP) tí àwọn méjèèjì sì jẹ́ Hausa, Fulani Ìmàle, àmọ́ bẹ́ẹ̀ kọ́ ló rí.
Àwọn amúgbálẹ́gbẹ̀ẹ́ wọn – Yẹmí Ọṣìńbàjò (APC), ọmọ Yoruba, àti Peter Obi (PDP), ọmọ Igbo, jẹ́ Ọmọ-lẹ́yìn-in-krístì — àmọ́ láti ẹ̀yà ọ̀tọ̀ọ̀tọ̀.
Ó fẹ́ jọ àtúnwáyé ìṣẹ̀lẹ̀ 2015 ṣùgbọ́n pẹ̀lú atakànàngbọ̀n mìíràn.
Ohun gbogbo nípa ìṣèlú Nàìjíríà wọṣọ ẹlẹ́yàmẹ́lẹ́yá ní 2017, ọdún méjì kí ìbò ó tó bẹ̀rẹ̀, tí ó sì fa àìgbàgbọ́ nínú ètò ìṣèlú.
Ẹgbẹ́ ajìjàngbara ọmọ ìbílẹ̀ Biafra Indigenous People of Biafra (IPOB), tí ó jẹ́ àgbáríjọpọ̀ àwọn ọmọ ìbílẹ̀ ìlà-oòrùn orílẹ̀-èdèe Nàìjíríà tí Nnamdi Kanu jẹ́ olórí, dá kún rògbòdìyàn tí ó ń rọ́ tìtì.
Ìdi-aṣálẹ̀-ilẹ̀ ní àríwá Nàìjíríà ló mú kí àwọn ọlọ́sìn-ẹran tí ó jẹ́ darandaran tí ó ń bá àwọn àgbẹ̀ jà ó wà sí apá gúúsù.
Àwọn Ọmọ-lẹ́yìn-in-krístì kan “rí gbígba àwọn Fulani darandaran tí ó jẹ́ Ìmàle tọwọ́tẹsẹ̀ wọlé sí apáa gúúsù gẹ́gẹ́ bíi ìgbésẹ̀ láti ‘Sọnidìmàlè’ ní tipátipá.” 
Ìkọ̀jálẹ́ ìjọba Nàìjíríà láti ṣe ìwádìí sí àwọn ìkọlù tí ó ń wáyé àti “fífimú àwọn tí ó ṣẹ̀ sófin dánrin”, tí ìkọlù náà sì fa ikú àwọn ènìyàn tí ó tó bíi ẹgbẹ̀rún 4 láti ọdún-un 2015 sí 2018, gẹ́gẹ́ bí iléeṣẹ́ Amnesty International ti ṣe ní i lákọsílẹ̀.
Láti ìhín lọ, ẹlẹ́yàmẹyà ti ń peléke sí i kí ó tó di àsìkò ìbò ààrẹ ọdún-un 2019.
Àìnígbàgbọ́ tí ó wà nílẹ̀ ló fi àyè gba ìgbéjáde ìròyìn irọ́ – lójúkorojú àti lórí ayélujára – lásìkò ìbò.
Ìbò àti ìgbàgbọ́ ọ̀rọ̀ orí ẹ̀rọ ayélujára ní Nàìjíríà 
Iye àwọn òǹlò ẹ̀rọ ayélujára ní Nàìjíríà fò fẹ̀rẹ̀ sókè láti ẹgbẹẹgbẹ̀rún 98.3 ní ọdún-un 2017 sí ẹgbẹẹgbẹ̀rún 100.5 ní 2018.
Facebook ló léwájú gẹ́gẹ́ bí i gbàgede ààyò ọ̀pọ̀ ọmọ orílẹ̀-èdèe Nàìjíríà pẹ̀lú òǹlò ẹgbẹẹgbẹ̀rún 22, tí gbàgede àwòrán-àtohùn YouTube (ẹgbẹẹgbẹ̀rún 7 àti jù bẹ́ẹ̀ lọ) tẹ̀lé e, Twitter (ẹgbẹẹgbẹ̀rún 6) àti Instagram (ẹgbẹẹgbẹ̀rún 5.7).
Ọ̀dọ́ ni ọ̀pọ̀lọpọ̀ àwọn olùdìbò orílẹ̀-èdèe Nàìjíríà. 
Lára ẹgbẹẹgbẹ̀rún 84 àwọn olùdìbò tí ó forúkọsílẹ̀ fún Ìbò Àpapọ̀ ọdún-un 2019, tí ìdajì — ìdá 51 — jẹ́ ọ̀dọ́ òǹdìbò tí ọjọ́ oríi wọ́n tó ọdún 18 àti 35, tí ìdá 30 sì jẹ́ ẹni ọdún 36 àti 50.
Àwọn ọjọ́-orí méjèèjì yìí, tí ó ní onímọ̀ nípa ìlò ẹ̀rọ ayárabíàṣá  àti àwọn aṣípò sórí ẹ̀rọ ayárabíàṣá, ni ó pọ̀ jù lọ nínú àwọn olùdìbòo Nàìjíríà.
Torí ìdí èyí, kò yanilẹ́nu wípé ẹ̀rọ ayárabíàṣá jẹ́ gbàgede kan gbòógì fún fífi ìpolongo ìbò ọdún-un 2019 sọta ìjà lura ẹni.
Látàrí èyí, ó mú u ṣòro láti gbọ́kàn tẹ àwọn ìròyìn orí ayélukára-bí-ajere lásìkò ètò ìdìbò tó wáyé lọ́dún-un 2019.
Ìròyìn irọ́ tí kò ní gbọ́ngbọ́n nínú ni wọ́n polongo gẹ́gẹ́ ìhìn rere tòótọ́, tí àwọn alátìlẹ́yìn ẹgbẹ́ olóṣèlú méjèèjì tí ó gbajúmọ̀ jù lọ ní orílẹ̀-èdèe Nàìjíríà sì lukoro rẹ̀: Àjọ Ìtẹ̀síwájú Gbogboògbò All Progressive Congress (APC) àti Ẹgbẹ́ olóṣèlú Ìjọba-tiwantiwa Àwọn Ènìyàn People's Democratic Party (PDP).
Gẹ́gẹ́ bí ìkíyèsí ẹ̀yà tí ó wáyé láàárín ọjọ́ 28 oṣù kẹwàá, 2018, àti ọjọ́ 29, oṣù karùn-ún  2019, ọ̀rọ̀ ìkórìíra ẹ̀yà tẹ̀gbintẹ̀gbin jẹ́ irinṣẹ́ fún ìròyìn tí kò ní gbọ́ngbọ́n ń'nú tí ó kún fún irọ́ láti sàkání ẹgbẹ́ olóṣèlú méjèèjì ní oríi Twitter ti Nàìjíríà lásìkò ìbò ààrẹ 2019.
A ká àwọn ìkíyèsí yìí sílẹ̀ láti orí ayélujára ní àsìkò yìí.
Tí a bá sọ nípa ìròyìn irọ́ nípa ti ẹlẹ́yàmẹyà, àwọn agbárùkù ti ẹgbẹ́ olóṣèlúu APC yọ ẹnu ìwọ̀sí sí Obi lára nítorí pé ó dá àwọn ará òkè Ọya padà nígbà tí ó wà lórí ipò gẹ́gẹ́ bí aláṣẹ Ìpínlẹ̀ Anambra, ní ìlà-oòrùn gúúsù orílẹ̀-èdèe Nàìjíríà. Túwíìtì tàn kárí ilé kárí oko tí ó sọ pé àwọn ọmọ Yorùbá ń tiná bọ ìsọ̀ àwọn oníṣòwò tí ó jẹ́ ẹ̀yà Igbo ní Èkó.
Irọ́ funfun báláwú ni àwọn ìròyìn wọ̀nyí, a ó gbé e yẹ̀ wò síwájú sí i nínú Apá kejì àròkọ yìí.
Fún àpẹẹrẹ òmíràn, a lo àwòrán kan báyìí lọ́nà tí kò yẹ.
Lọ́jọ́ 28, oṣù kẹwàá, ọdún-un, 2018, Festus Keyamo, olùdarí ètò ìkéde àná fún Iléeṣẹ́ Ìpolongo fún Buhari, túwíìtì àwòrán kan (Aworan 1) ti igi kan tí ó ń wù láàárín ojú irin kan tí ó ti di àpatì: “Bí igí ṣe ń wù sí àárín ojú irin ní 1999 sí 2015… Báyìí, ‘Sáà Ìparí iṣẹ́’ rè é, àwọn ojú irin náà ti ń jí padà sáyé.” 
Ìjọba PDP ló ń tukọ̀ ètò ní 1999 sí 2015.
Lẹ́yìn-ò-rẹyìn, òǹlò Twitter kan tí ó jẹ́ ọmọ orílẹ̀-èdèe Nàìjíríà tọ ipasẹ̀ẹ àwòrán náà sí túwíìtì kan lédèe Lárúbáwá (Àwòrán 2) tí ẹnìkan tari síta nínú oṣù yẹn. 
Túwíìtì náà jẹ́rìí wípé Lebanon ni àwòrán ọ̀hún ti ṣẹ̀ wá.
Ohun tí Keyamo fẹ́ ṣe ni láti fi hàn wípé ìṣàkóso ìjọba Buhari ti gbé ìgbésẹ̀ àtúnṣe sí àwọn ọ̀nà ọkọ̀ọ ojú irin tí ìjọba àná pa tì. 
Àmọ́ ṣá, àwòrán orílẹ̀-èdè mìíràn tí ó lò láti fi sọ “ìtẹ̀síwájú” náà, fọ́ gbogbo rẹ̀ lójú.
Ọ̀rọ̀ ìkórìíra ẹ̀yà tẹ̀gbintẹ̀gbin ṣẹ́ yọ kí ọjọ́ ìbò ó tó kò, lásìkò ìbò àti lẹ́yìn ìbò.
Túwíìtì ẹlẹ́yàmẹyà kan (Àwòrán 3) Bashir El-Rufai, ọmọ Aláṣẹ Ìpínlẹ̀ Kaduna, wí pé ẹ̀yà Igbo ló fi ìbínú tan iná ọ̀tẹ̀ tí ó fa Ogun Abẹ́lée Nàìjíríà.
Láàárín 1967 sí 1970, orílẹ̀-èdèe Nàìjíríà ja ogun kíkorò kan pẹ̀lú ìlúu Biafra tí í ṣe àwọn ẹ̀yà Igbo tí ó wà ní apá ìlà-oòrùn gúúsù, tí ó ń gbèrò láti pín yà kúrò lábẹ́ ìṣàkóso ìjọba Nàìjíríà.
Síbẹ̀, gẹ́gẹ́ bí Bashir El-Rufai ti ṣe sọ, àbájáde ìbò ọdún-un 2019 tí ẹgbẹ́ẹ rẹ̀, APC, gbégbà-orókè.
Ó yẹ kí a rí i bíi “ẹ̀san” láti apá ọ̀dọ̀ àwọn ẹ̀yà Hausa, Fulani.
Ó padà wá á tọrọ àforíjì, lẹ́yìn tí a ti bu ẹnu àtẹ́ lù ú, fún túwíìtì “tí ó lè dá wàhálà sílẹ̀” bí a ti rí i nínú Àwòrán.
Bákan náà ni ó mú túwíìtì ìsọkúsọ náà wálẹ̀ (Àwòrán 3).
Ìròyìn irọ́ tí ó ti ara ẹlẹ́yàmẹyà wá lórí ẹ̀rọ-alátagbà lásìkò ìbò ṣe é pín sábẹ́ ẹ̀ka méjì: ìròyìn tí kò ní gbọ́ngbọ́n nínú àti ìròyìn irọ́.
Miroslav Tudjman àti Nives Mikelic, ọ̀mọ̀wé nípa ìtàkùrọ̀sọ ní Ifáfitì ti Zagreb, Croatia, túmọ̀ ìròyìn tí kò ní gbọ́ngbọ́n nínú sí “ìròyìn àmọ̀ọ́mọ̀ tari síta láti ṣi àwọn ènìyàn lọ́kàn.”
Ète títari ìròyìn irọ́ síta bí òtítọ́, ló ya ìròyìn tí ó ń ṣini lọ́kàn àti ìròyìn irọ́ sọ́tọ́.
Tudjman àti Mikelic sọ wípé ọ̀nà ìtànkálẹ̀ ìròyìn fẹ̀jú ju ìròyìn àmọ̀ọ́mọ̀ tari síta láti ṣini lọ́kàn tàbí ìròyìn irọ́ lọ. 
Ìdí ni pé ọ̀nà ìtànkálẹ̀ ìròyìn “máa ń yí ìhùwàsí ẹni padà” nípasẹ̀ “ìṣẹ̀lẹ̀ àìròtẹ́lẹ̀ kan tàbí ìgbésẹ̀ àmọ̀ọ́mọ̀ dá lásìkò ìtari ìtàkùrọ̀sọ [náà] síta.” Bí irú èyí, ọ̀nà ìtànkálẹ̀ ìròyìn máa ń tẹ̀sí apá kan tàbí àìpé ìròyìn fún àǹfààní ọ̀rọ̀ òṣèlú àti yíyí ìrònú padà níparí.
Ìbẹ̀rùbojo ọkàn bẹ́ sílẹ̀ látàrí ìbò ọdún-un 2019 nítorí ìròyìn irọ́ àti ọ̀nà ìtànkálẹ̀ ìròyìn ń ṣe àgbédìde àìbalẹ̀ ọkàn tí ó ti ọ̀rọ̀ ìbò bẹ̀rẹ̀ àmọ́ tí ó ń fa “ìdẹ́rùbà fún ìparí-ìjà tí ìbòó bá kásẹ̀ ńlẹ̀.”
Kò sí irọ́ kan níbẹ̀ wípé Ẹ̀rọ-ìgbóhùnsáfẹ́fẹ́ jẹ́ ohun èlò ìgbéròyìn ká tí ó ti ṣiṣẹ́ ribiribi fún ìdàgbàsókè àgbà-ńlá ayé. 
Àwọn Yorùbá ní, “kí a gbé oyè fún olóyè, kí á gbádé fún ẹni tí ó ni adé”, èyí ló mú Àjọ Ìṣọ̀kan Àgbáyé tí ó ń rí sí Ètò Ẹ̀kọ́, Ìmọ̀ Ìjìnlẹ̀ àti Àṣà (UNESCO)  ya ọjọ́ 13 oṣù Èrèlé sọ́tọ̀ gẹ́gẹ́ bíi Ọjọ́ Ẹ̀rọ-ìgbóhùnsáfẹ́fẹ́ Àgbáyé.
UNESCO yà ọjọ́ yìí sọ́tọ̀ láti ṣí ojú àwọn ènìyàn sí ipa tí ẹ̀rọ-ìgbóhùnsáfẹ́fẹ́ ń kó ní ìgbésí ayé  —  tí ó jẹ́ ọ̀nà ìgbéròyìnká tí kò hàn, tí ó sì ṣe é gbé kiri.
Àwọn sọ̀rọ̀sọ̀rọ̀-ọ orílẹ̀-èdèe Nàìjíríà darapọ̀ mọ́ àwọn sọ̀rọ̀sọ̀rọ̀ orí ẹ̀rọ-ìgbóhùnsáfẹ́fẹ́ lágbàáyé láti sààmì ọjọ́ náà àti láti fọn rere iṣẹ́ ìdàgbàsókè àgbà-ńlá ayé tí ẹ̀rọ-ìgbóhùnsáfẹ́fẹ́ ń ṣe.
“Ẹ̀rọ ìgbéròyìnjáde ń yí bí a ti ṣe ń ṣe nǹkan padà, síbẹ̀síbẹ̀ ẹ̀rọ-ìgbóhùnsáfẹ́fẹ́ ṣì ni ó ṣì wúlò jù lọ fún ọ̀gọ̀rọ̀ ènìyàn láti gbọ́ ìròyìn ohun tí ó ń lọ lọ́wọ́, òhun ṣì ni ohun èlò tí ó máa ń lapa tí ó pọ̀ jù nínúu gbogbo ọ̀nà tí àwọn oníròyìn máa ń lò nítorí ó lágbára láti dé ibi jínjìn àti ìgbèríko tí ó jẹ́ ibi kọ́lọ́fín… ” Àlùfáà George Bako sọ̀rọ̀, nígbà tí ó ń ṣíde ètò níbi Àpérò Ọjọ́ Ẹ̀rọ-ìgbóhùnsáfẹ́fẹ́ Àgbáyé.
Bako ti fi ìgbà kan rí jẹ́ Ọ̀gá-Àgbà pátápátá fún Iléeṣẹ́ Alájọṣepọ̀ Ìgbóhùnsáfẹ́fẹ́ Ìjọba Àpapọ̀ Orílẹ̀-èdèe Nàìjíríà (FRCN).
FRCN — tí a tún ń pè ní Radio Nigeria — ni ó léwájú nínúu iṣẹ́ẹ ẹ̀rọ-ìgbóhùnsáfẹ́fẹ́ ní orílẹ̀-èdèe Nàìjíríà, pẹ̀lú ẹgbẹlẹmùkù àwọn olólùfẹ́ tí ó ń gbọ́ ọ jákèjádò Ìpínlẹ̀ Èkó th oríi ìkànnì mẹ́ta ọ̀tọ̀ọ̀tọ̀, tí orúkọ wọ́n jẹ́: Radio One 103.5 FM, Metro 97.7 FM  àti aláràa gbàyídá inúu wọn Bond 92.9 FM.
Ọ̀kọ̀ọ̀kan ìkànnì yìí — ní àwọn olólùfẹ́ẹ rẹ̀ àti àwọn tí ó ń gbọ́ ọ — tí ó ń fi èdèe Gẹ̀ẹ́sì, Àdàlùmọ́-Gẹ̀ẹ́sì, Hausa, Igbo àti èdèe Yorùbá.
Ẹ̀rọ-ìgbóhùnsáfẹ́fẹ́ ṣì ni ọ̀nà tí ó dára jù lọ fún ìfọ́nká ìròyìn ní Nàìjíríà. 
FM (Ìgbóhùnsáfẹ́fẹ́ Aláṣeéyípadà) ni ó wọ́pọ̀ jù lọ, AM (Ìgbóhùnsáfẹ́fẹ́ Títóbi) tẹ̀lé e gbọ̀ngbọ̀ngbọn, gẹ́gẹ́ bí iléeṣẹ́ Media Landscape ti European Journalism Centre ní i lákọsílẹ̀ — tí ìgbóhùnsáfẹ́fẹ́ orí ẹ̀rọ ayélujára sì ti di gbajúmọ̀.
Ní ọdún-un 2019, Nigeria Diary Radio Stations Ratings ti oṣù Ògún fi hàn wípé Bond FM ló di ipò kìíní mú ní Ìpínlẹ̀ Èkó gẹ́gẹ́ bí ìkànnì tí ó ní olùgbọ́ jù lọ.
Látàrí ayẹyẹ náà, àwọn sọ̀rọ̀sọ̀rọ̀ jákèjádò orílẹ̀-èdèe Nàìjíríà fi gbàgede Twitter kéde ìfẹ́ ẹ wọn fún rédíò
Ìtàn-àkọsílẹ̀ ẹ̀rọ-ìgbóhùnsáfẹ́fẹ́ ní Nàìjíríá
Ìgbóhùnsáfẹ́fẹ́ ní Nàìjíríà bẹ̀rẹ̀ ní ọdún-un 1933 pẹ̀lú Ìtàn káàkiri Rédíò Ìjọba Amúnisìn (RDS), tí ó jẹ́ wípé gbé àwọn ẹ̀rọ-gbohùngbohùn sí ìta gbangba níbi tí àwọn ènìyàn yóò ti tẹ́tí sí ìròyìn òkèèrè ti Iléeṣẹ́ Ìgbóhùnsáfẹ́fẹ́ Ìjọba Gẹ̀ẹ́sì.
Ní ọdún-un 1950, RDS gbé aṣọ tuntun wọ̀ — ó di Iléeṣẹ́ Ìgbóhùnsáfẹ́fẹ́ Orílẹ̀-èdèe Nàìjíríà (NBS) — nígbà tí ó ṣe, ó di Iléeṣẹ́ Alájọṣepọ̀ Ìgbóhùnsáfẹ́fẹ́ Orílẹ̀-èdèe Nàìjíríà (NBC), pẹ̀lú ìkànnì ìgbóhùnsáfẹ́fẹ́ ní àwọn ẹ̀ka tí Nàìjíríà pín sí. NBC pàpà paradà di Iléeṣẹ́ Alájọṣepọ̀ Ìgbóhùnsáfẹ́fẹ́ Ìjọba Àpapọ̀ Orílẹ̀-èdèe Nàìjíríà (FRCN) lọ́dún-un 1978.
“Iléeṣẹ́ Rédíò àkọ́kọ́ ní Nàìjíríà tí a dá sílẹ̀ ní Ìbàdàn ní ọdún-un 1939. 
Ìkànnì-i Kano ló tẹ̀lée ní 1944,” gẹ́gẹ́ bí iléeṣẹ́ ìròyìn oríaayélujára Legit ti ṣe ṣàlàyé. 
Legit ṣàlàyé wípé RayPower FM, ni rédíò aládàáni àkọ́kọ́ ní orílẹ̀-èdèe Nàìjíríà, ọdún-un 1994 ni a dá a sílẹ̀, nígbàtí ó mmáa fi di ọdún-un 2007, àwọn olùgbọ́ ti ń gbọ́ ìròyìn kárí ayé.
Rédíò ti ṣiṣẹ́ gẹ́gẹ́ bíi ohun èlò àyẹ̀wò fún àwọn tí ó wà nípò àṣẹ, ìfìdírinlẹ̀ òfin àti ìpèsè ìkéde tí yóò lapa dáadáa lára àwọn ènìyàn.
Ní ọdún-un 2019, Ìgbìmọ̀ Ètò Ìgbóhùnsáfẹ́fẹ́ Orílẹ̀-èdèe Nàìjíríà (NBC) ṣán African Independent Television àti RayPower FM pa nítorí wípé ó ṣe àgbéjáde ètò tí ó tako ìjọba.
Bákan náà ní ọdún- 2019, Jay FM tíó wà ní Port Harcourt di ṣíṣánpa lẹ́yìn tí a fi ẹ̀sùn ìtako ìjọba kàn án.
Rédíò tí ó ń mú ìsọdọ̀kan àti ìgbéga wáyé
UNESCO rọ ìlú gbogbo láti sààmì ayẹyẹ Ọjọ́ Ẹ̀rọ-ìgbóhùnsáfẹ́fẹ́ Àgbáyé nípasẹ̀ ṣíṣe àwọn ètò àjọṣe pẹ̀lú iléeṣẹ́ ìgbóhùnsáfẹ́fẹ́, iléeṣẹ́ ìjọba, iléeṣẹ́ aládàáni àti iléeṣẹ́ tí kì í ṣe ti ìjọba kárí ayé.
Àkórí Àyájọ́ Ọjọ́ Ẹ̀rọ-ìgbóhùnsáfẹ́fẹ́ Àgbáyé ti ọdún yìí, tí í ṣe ìkẹrìnlá irú ẹ̀ ni “Ẹ̀rọ-ìgbóhùnsáfẹ́fẹ́ àti Onírúurú.”
Rédíò ẹlẹ́rọ-amìtìtì orílẹ̀-èdèe Nàìjíríà ń jí gìrì sí ọ̀rọ̀ àṣàròo rẹ̀ tí ó ní “ìgbésókè àwọn ènìyàn àti ṣíṣe ìsọdọ̀kan ètò afúnilóye, akọ́nilẹ́kọ̀ọ́ àti aṣínilétí tó ń ró àwọn ọmọ orílẹ̀-èdèe Nàìjíríà lágbára láti ní ìfẹ́ ìlú ẹni.
Èyí wúlò ní àsìkò tí ìpínyà àti ìyapa ẹ̀yà, àìbalẹ̀-ọkàn látàrí ọ̀rọ̀ òṣèlú tó ń kojúu orílẹ̀-èdèe Nàìjíríà. 
Ìpín ipò Ìlú tí ó rọrùn láti fọ́ ọdún-un 2019 fi Nàìjíríà sí ipò kẹrìnlá lágbàáyé, ìkẹsàn-án ní Ilẹ̀-Adúláwọ̀.
Láti ọdún-un 2011, Boko Haram, ajìjàǹgbara ẹ̀sìn Ìmàle ní Ìlà-oòrùn àréwá orílẹ̀-èdèe Nàìjíríà, ti fi ẹ̀rù sí ọkàn àwọn ènìyàn àti bí àwọn ìkọlù tó rorò wọ́n ti ṣe fa ikú láì rò tẹ́lẹ̀ ìpí àwọn ènìyàn, tí ọ̀pọ̀ọ́ sì ti di àwátì.
Ní ìtẹ̀síwájú ìgbésókè orílẹ̀-èdèe Nàìjíríà, àwọn aláṣẹ FRCN Ẹ̀ka ti Èkó ṣe àgbékalẹ̀ ọkànòjọ̀kan ètò láti sààmì Àyájọ́ Ọjọ́ Ẹ̀rọ-ìgbóhùnsáfẹ́fẹ́ Àgbáyé ọdún-un 2020.
Eré gbogboó bẹ̀rẹ̀ pẹ̀lú ìdíje àròkọ ọlọ́rọ̀ 1,200 tí ó dá lóríi “ìdí tí mo fi nífẹ̀ẹ́ sí láti máa gbọ́ rédíò” fún àwọn akẹ́kọ̀ọ́ iléèwé gíga. 
Àwọn akẹ́kọ̀ọ́ ìmọ̀ iṣẹ́ ìròyìn náà ṣe ètò alálàyé oníṣẹ̀ẹ́jú 5 tí ó dá fìrìgbagbòó lóríi pàtàkìi ẹ̀rọ-ìgbóhùnsáfẹ́fẹ́ fún ìmúṣẹ àwọn ìlépa ìmúdúró ìdàgbàsókè. 
Àwọn àkópa méjì ló jáwé olúborí.
Olúborí ìdíje àròkọ Ìlọ̀rí Olúwatóbi ti iléèwé Mater Christi Catholic Girls’ High School, Ìgede Èkìtì, Ìpínlẹ̀ Èkìtì, mú u wá sí ìrántí ìgbà àkọ́kọ́ tí òùn-ún ṣalábàápàdée rédíò nígbà tí òùn-ún wà ní ọmọ ọdún 5: Ó dà bí ẹni pé ọmọ ọdún 5 ni mí nígbà tí mo kọ́kọ́ ní ẹ̀rọ-ìgbóhùnsáfẹ́fẹ́ẹ̀ mi. … Mo tẹ àwọn ohun-àtẹ̀-àṣẹ ara rẹ̀, ó sì tàn. Ìyàlẹ́nu ló jẹ́ fún mi bí mo ṣe ń gbọ́ ohùn tí ó ń ti inúu “àpótí” yìí jáde tí mo sì rò wípé àwọn èèyàn ló wà nínúu rẹ̀.
Ẹ̀rú bá mi mo sì béèrè lọ́wọ́ọ bàbáà mi ohun tí ó jẹ́, ó sì ṣàlàyé ohun tí rédíò jẹ́ fún mi…”
Ní ọjọ́ 12 oṣù Èrèlé, àwọn akẹ́kọ̀ọ́ ilé ẹ̀kọ́ gíga, akẹ́kọ̀ọ́ ìmọ̀ iṣẹ́ ìròyìn, ọ̀jẹ̀ sọ̀rọ̀sọ̀rọ̀ àti àwọn alẹ́nulọ́rọ̀ nínú iṣẹ́ ìròyìn àti àwọn olólùfẹ́ẹ̀ rédíò péjúpésẹ̀ sí Lekki Coliseum ní Èkó fún àpérò láti jíròrò nípa pàtàkìi ẹ̀rọ-ìgbóhùnsáfẹ́fẹ́ fún ìdàgbàsókè.
Ní ìgbàtí ọjọ́ rọ̀, àwọn ògbóǹtarìgì sọ̀rọ̀sọ̀rọ̀, àwọn aṣojú the Ọba Èkó, Ọ̀túnba Gani Adams, Ààrẹ Ọ̀nà Kakanfò ilẹ̀ẹ Yorùbá àti àwọn àlejò mìíràn péjọ sí Lekki Coliseum fún àpèjẹ alẹ́ àti ìfàmìẹ̀yẹ dánilọ́lá Àyájọ́ Ọjọ́ Ẹ̀rọ-ìgbóhùnsáfẹ́fẹ́ Àgbáyé.
Àwọn àgbà ọ̀jẹ̀ẹ sọ̀rọ̀sọ̀rọ̀ bíi Cordelia Okpei àti àwọn tó kù wá sí ayẹyẹ náà. Àmì-ẹ̀yẹ̀ẹ̀ fún akíkanjú lẹ́nu iṣẹ́ àti ìṣiṣẹ́sìnlú lọ sí ọ̀dọ̀ àwọn ẹni tí ó tọ́ sí.
Ọ̀kan-ò-jọ̀kan ètò náà wá sópin pẹ̀lú ìṣójú òpó sílẹ̀ láti gba ìpè àwọn olùgbọ́ wọlé sórí afẹ́fẹ́, níbi tí wọ́n ti ní kí àwọn ènìyàn ó sọ wípé “ẹ kú Àyájọ́ Ọjọ́ Ẹ̀rọ-ìgbóhùnsáfẹ́fẹ́ Àgbáyé” ní àwọn onírúurú ọ̀kan-ò-jọ̀kan èdè àti ahọ́n:
Kò sẹ́ni tí kò kópa nínú ayẹyẹ náà. 
Ohùn àwọn ikọ̀ Ohùn Àgbáyé náà bọ́ sórí afẹ́fẹ́ ní orí ìkànnì Metro 97.7FM. 
Àwọn sọ̀rọ̀sọ̀rọ̀ tí ó ti fẹ̀yìntì ló ka ìròyìn tí wọ́n sì tọ́kùn ètò.
Àkọ́kọ́ irú ‘ẹ̀ ni Àyájọ́ Ọjọ́ Ẹ̀rọ-ìgbóhùnsáfẹ́fẹ́ Rédíò Orílẹ̀-èdèe Nàìjíríà ọdún-un 2020 àmọ́ àwọn òṣìṣẹ́ àti olólùfẹ́ẹ̀ rédíò lérò wípé ayẹyẹ náà yóò máa wáyé lọ́dọọdún.
Ọ̀rọ̀ sísọ lórí ayélujára ti ń rí ìfúnpa láti ọwọ́ ìjọba díẹ̀ díẹ̀. 
Nínú ìlànà òfin àti ọ̀rọ̀ Ajé, iye òmìnira ọ̀rọ̀ ń dìde kárí Ilẹ̀-Adúláwọ̀.
Nígbà tí àwọn ìjọba kan mọ rírì ètò ìjọba àwa-arawa nípasẹ̀ ṣíṣe ìbò pẹ̀lú ọlọ́pọ̀-ẹgbẹ́ òṣèlú àti sọ nígbangba nípa àjọṣe, nínú ìṣe, ọ̀pọ̀ máa ń lo àṣẹ tí ò ṣe é yí padà — wọ́n sì ń lo agbára àṣẹ yìí lórí ẹ̀rọ-ayárabíàṣá bí ọjọ́ ṣe ń gun orí ọjọ́.
Cameroon, Tanzania, Uganda, Ethiopia, Nigeria, àti Benin ti ní Ìtìpa Ẹ̀rọ-ayélujára, ìjọba ti fi owó-orí lé lílo búlọ́ọ̀gù àti ẹ̀rọ-alátagbà, wọ́n sì ti fi ọwọ́ ṣìgún òfin mú oníròyìn
Òṣìṣẹ́ ìròyìn àti àwọn ọmọ-ìlú ti di èrò àtìmọ́lé lórí ẹ̀sùn àtẹ̀jáde “ìròyìn irọ́” títí kan ìkóròyìn ìkòkọ̀ ìlú sí etí ìgbọ́ ẹgbẹ́ afẹ̀míṣòfò.
Ní ibi Àpérò Òmìnira Ẹ̀rọ-ayélujára ní Ilẹ̀-Adúláwọ̀ (FIFA) tí ó wáyé ní Accra, Ghana, ikọ̀ akópa láti àwọn ìlú ilẹ̀ Adúláwọ̀ pátá sọ wípé kò ní ṣe ẹnu rere bí ìjọba bá fi òfin de ọmọ-ìlú tí ó ń lo ẹ̀rọ-ayárabíaṣá.
Ọ̀pọ̀ orílẹ̀-èdè ló ní àwọn òfin àti àbádòfin tí ó fún ọmọ ènìyàn ní ẹ̀tọ́ sí òmìnira ọ̀rọ̀ sísọ.
Ní Nàìjíríà, fún àpẹẹrẹ, Àbádòfin Òmìnira Ọ̀rọ̀ fún ọmọ ìlú ní òmìnira láti béèrè fún ìwífun lọ́wọ́ àjọ ìjọba.
Abala 22 ìwé òfin ọdún 1999 pèsè fún ẹ̀tọ́ òmìnira ìròyìn àti Abala 39 fi lélẹ̀ wípé “gbogbo ènìyàn ni ó ní ẹ̀tọ́ sí òmìnira ọ̀rọ̀ sísọ, títí kan òmìnira láti gbá ìròyìn mú àti gba ọgbọ́n àti ìwífun láì sí ìdíwọ́…”
Síbẹ̀, Nàìjíríà tí tẹ àwọn òfin kan tí ó tẹ orí àwọn ẹ̀tọ́ òkè yìí bọlẹ̀.
Abala 24 Òfin Ẹ̀ṣẹ̀ orí-ayélujára fi ẹ̀sùn kan “ẹnikẹ́ni tí ó bá tan iṣẹ́-ìjẹ́ tí kò ní òótọ́ kan nínú, tí ó lè fa ìbínú, ìnira, ewu, ìdíwọ́, àfojúdi, ìdáyàfò ọ̀daràn, ọ̀tá, ìkórìíra, tàbí ìbínú láì ní ìdí sí ẹlòmíràn ká tàbí fa kí a fi irúfẹ́ iṣẹ́-ìjẹ́ bẹ́ẹ̀ ránṣẹ́.”
Ìṣòfin àìdájú àti àwọn gbólóhùn bíi “ìnira” tàbí “ìwọ̀sí” jẹ́ nǹkan tí a ní láti mójútó.
Ìjọba àti àwọn àjọ rẹ̀ máa ń sábà fi èyí ṣe bójúbójú fún ìtẹríbọlẹ̀ òmìnira ọ̀rọ̀ sísọ.
Ta ni ẹni tí ó ń sọ bóyá ọ̀rọ̀ kan jẹ́ àfojúdi?
Ǹjẹ́ ó yẹ kí òṣìṣẹ́ ìjọba ó ṣe ìmúdàgbà àwọ̀-ara tí ó ní ipọn? Ní àgbáyé, ọmọ-ìlú ní ẹ̀tọ́ láti wá àìṣedéédé aláṣẹ ìjọba.
Kí ló dé tí Ilẹ̀-Adúláwọ̀ kò ní ẹ̀tọ́ láti ṣẹ̀ gẹ́gẹ́ bí ẹ̀ka tí ó ṣe pàtàkì nínú òmìnira ọ̀rọ̀ sísọ?
Ní ọdún 2017 àti 2016, oníròyìn orí-ayélujára ọmọ bíbí ìlú Nàìjíríà àti akọbúlọ́ọ̀gù Abubakar Sidiq Usman àti Kẹ́mi Olúnlọ́yọ̀ọ́ tí ta ẹsẹ̀ àgẹ̀rẹ̀ sí òfin nípasẹ̀ ṣíṣe iṣẹ́ ìkóròyìnjọ lóríi Òfin Ẹ̀ṣẹ̀ orí-ayélujára.
Máà jìyà nínú ìdákẹ́rọrọ — máa wí lọ 
Ìwà tí ó jẹ́ gbòògì àwọn ìpèníjà wọ̀nyí gẹ́gẹ́ bíi ti òfin ń sọ fún ọmọ-ìlú pé ohùn-un wọn ṣe kókó.
Kí a mú un láti Ìdádúró Tanzania tí ó dá lóríi ìtànká “ìròyìn irọ́, ìtànjẹ, tàbí ìròyìn tí ò pé ojú òṣùwọ̀n” lórí ayélujára títí kan owó-orí Uganda fún ìlò ẹ̀rọ-alátagbà fún ìgbógunti “àhesọ”, ariwo orí ẹ̀rọ-ayárabíaṣá ń já àwọn ìjọba aninilára láyà. Ní ìgbà mìíràn, ó máa mú wọn pa àwọn ìwàa wọn tì.
Ìrírí akọbúlọ́ọ̀gù Zone9 ìlú Ethiopia jẹ́ àpẹẹrẹ.
Ní ọdún 2014, àwọn òǹkọ̀wé ọmọ bíbí Ethiopia mẹ́sàn-án lọ sí ẹ̀wọ̀n àti jìyà oró látàrí iṣẹ́ àjọṣepọ̀ tí wọ́n jọ kọ nípa ìtẹsẹ̀ àgẹ̀rẹ̀ sí ẹ̀tọ́ ọmọ-ènìyàn ìjọba àná ìlú Ethiopia, kí òótọ́ ó di mímọ̀.
Ìjọba pe ẹgbẹ́ yìí ni “afẹ̀míṣòfò” nítorí àtẹ̀jáde orí ẹ̀rọ-ayélujára wọn a sì ti wọ́n mọ́lé fún oṣù 18.
Àwọn mẹ́fà lára àwọn ẹgbẹ́ náà tí ó ti gba òmìnira báyìí ṣe ìtàkùrọ̀sọ àgbáyé àkọ́kọ́ ní ìlú Ghana ní àsìkò àpérò FIFA: Atnaf Berhane, Befeqadu Hailu Techane, Zelalem Kibret, Natnael Feleke Aberra, àti Abel Wabella náà wá sí àpérò.
Jomanex Kasaye, ẹni tí ó ti bá ẹgbẹ́ náà ṣiṣẹ́ kí àtìmọ́lé ó tó ṣẹlẹ̀ (àmọ́ tí a kò fi àṣẹ mú) náà kò gbẹ́yìn níbi àpérò.
Ọ̀pọ̀lọpọ̀ nínú ẹgbẹ́ yìí ti bá Ohùn Àgbáyé ṣe pọ̀ láti kọ àti ṣe ìtúmọ̀ ìròyìn sí èdè Amharic.
Gẹ́gẹ́ bí ọmọ ẹgbẹ́ Ohùn Àgbáyé ṣe ìpolongo àti ìpanupọ̀ ajàfúnẹ̀tọ́ ọmọnìyàn àgbáyé gẹ́gẹ́  bi agbẹnusọ láti ọjọ́ tí wọ́n dé akoto ọba.
Lẹ́yìn ọ̀pọ̀lọpọ̀ oṣù tí a tẹ ọ̀kanòjọ̀kan ìròyìn jáde àti ìgbélárugẹ ìtàkùrọ̀sọ ọ̀ràn wọn lórí Twitter, ìdálébi ìfàṣẹmú àti àtìmọ́lé gba ojúlé ìjọba àti àwọn alẹ́nulọ́rọ̀ ajàfúnẹ̀tọ́ ọmọnìyàn ní àgbáyé kọjá, láì gbàgbé àwọn ọgọọ́gọ̀rún àti ẹgbẹẹ̀gbẹ̀rún alátìlẹ́yìn orí ẹ̀rọ-ayélujára.
Láti orígun mẹ́rẹ̀ẹ̀rin àgbáyé, igbe ńlá ni ó gba àwọn akọbúlọ́ọ̀gù Zone9 sílẹ̀ lọ́wọ́ ìjọba ilẹ̀ Ethiopia.
Nínú ọ̀rọ̀ wọn ní FIFA, àwọn akọbúlọ́ọ̀gù náà sọ wípé ìkẹ́gbẹ́ẹ wọn nínú Ohùn Àgbáyé ṣe gudugudu méje yàyà mẹ́fà ní àsìkò tí àwọn ń fi aṣọ pénpé ro oko ọba.
Ní ètò ìtàkùrọ̀sọ wọn, wọ́n gbé orí yìn fún ìpolongo Ohùn Àgbáyé tí ó ṣe iṣẹ́ ribiribi tí ó mú àwọn wà láyé.
Berhan Taye, atọ́kùn ìtàkùrọ̀sọ, bi ẹgbẹ́ yìí ní ìbéèrè ìrírí wọn ní inú túbú.
Bí wọ́n ti ṣe sọ, iná amọ́roro ìtàgé wálẹ̀ díẹ̀.
Ohùn-un wọn mú kí iyàrá ètò pa lọ́lọ́.
Abel Wabella, alákòóso Ohùn Àgbáyé ní ‘ Èdè  Amharic , kò fi etí ẹ̀gbẹ́ẹ rẹ̀ kan gbọ́ràn já geere mọ́n láti ara ìjìyà oró tí ó jẹ́ nítorí pé ó kọ̀ láti ti ọwọ́ bọ ìwé ìjẹ́wọ́.
Atnaf Berhane rántí wípé òún jẹ ìyà oró di aago méjì òru tí òún padà sí lẹ́yìn oorun díẹ̀.
Ọ̀kan lára àwọn agbófinró tí ó mú Zelalem Kibret ti fi ìgbà kan rí jẹ́ akẹ́kọ̀ọ́ Kibret ní Ifásitì tí ó ti ń ṣe iṣẹ́ olùkọ́.
Jomanex Kasaye náà ṣe ìrántí ìwàyáìjà ọpọlọ tí ó ní í ṣe pẹ̀lú ìrònú ìfìlú Ethiopia sílẹ̀ kí wọ́n ó tó fi ọwọ́ òfin mú àwọn ọ̀rẹ́ẹ rẹ̀ — ìrora àìlágbára — ìlàkàkà ọkàn àti àìfẹ̀dọ̀lórí òróòró àti ìbẹ̀rù wípé àwọn ọ̀rẹ́ òhun ò ní jáde láàyè.
Pẹ̀lú ìrẹ̀lẹ̀, àwọn akọbúlọ́ọ̀gù Zone9 sọ wípé: “A kò kí ń ṣe ẹni tí ó ní okun tàbí ìgboyà.. inúu wa dùn nítorí wípé a fún àwọn ènìyàn mìíràn ní ìmísí ni.”
Síbẹ̀, akọbúlọ́ọ̀gù Zone9 ṣe àtúnlò ìfẹ́-ìlú-ẹni nínú ọ̀rọ̀ àti ìṣe.
Ó gba ìgboyà láti fẹ́ràn ìlú ẹni pàápàá lẹ́yìn ìjìyà nítorí wípé a sọ̀rọ̀ síta.
Oníròyìn ọmọ Uganda Charles Onyango-Obbo, tí òun náà wà ní FIFA, mẹ́nu ba òwe Igbo tí gbajúgbajà òǹkọ̀wée nì Chinua Achebe mú di mímọ́ tí ó sọ wípé:
Níwọ̀n ìgbà tí òde ti já ọgbọ́n àtamátàsè, ẹyẹ Eneke náà ti kọ́ fífò láì bà.
Ní àkótán, ohun tí ó fẹ́ sọ ní wípé láti mú ayélujára wà ní ipò ọ̀fẹ́ àti ààbò, àwọn tí ó ń jà fún èyí nílò láti wá ọgbọ́n mìíràn dá.
Àwọn ajàfúnẹ̀tọ́ tí ó ń lé iwájú nínú òmìnira ọ̀rọ̀ sísọ ní ìlú-Gúúsù-Aṣálẹ̀-Sàhárà àti káríayé kò gbọdọ̀ ṣe aláì máà wá wọ̀rọ̀kọ̀ fi ṣ'àdá lórí ọ̀ràn yìí.
Pẹ̀lú agbára àti àjọṣe wa, ẹ̀rọ-ayélujára yóò di ibi òmìnira fún ìtẹ̀síwájú ìjọba àwa-arawa.
Fún ìfẹsẹ̀múlẹ̀ ẹ̀tọ́ àti imúdiṣíṣẹ ìbéèrè wọn lábẹ́ òfin, ìwọ́de Afẹ́ Abódiakọ-akọ́diabo wáyé ní Lahore, Pakistan, lọ́jọ́ 29 oṣù Ọ̀pẹ ọdún 2018. Fún ìgbà àkọ́kọ́ nínú ìtàn ìlúu nì, àwọn Abódiakọ-akọ́diabo kò bẹ̀rù láti jáde síta nínú ibi ìkòkọ̀ wọn àti fún ìjọba láti mú òfin Ààbò Ẹ̀tọ́ Abódiakọ-akọ́diabo Ènìyàn ọjọ́ 24, oṣù Èbìbì 2018.
Ìwé òfin ìlú Pakistan sọ wípé “A kò gbọdọ̀ fi ẹ̀tọ́ ìgbé ayé tàbí òmìnira du ẹnikẹ́ni ní ìbámu òfin,” tí ó wà lábẹ́ Àwọn Ẹ̀tọ́ ọmọ ìlú. Síbẹ̀, Abódiakọ-akọ́diabo ènìyàn ní ìtàn mìíràn láti sọ bí ó bá kan ti ẹ̀tọ́ àti ìgbé ayé; wọ́n ti jìyà oró, ìfipábánilòpọ̀, dáná sun wọ́n ní ààyè, bẹ́ wọn lórí àti yin ìbọn pa wọ́n, ìjọba kò fi torí gbogbo èyí ràn wọ́n lọ́wọ́ pẹ̀lú pé Ìjọba ti tari òfin Ààbò Ẹ̀tọ́ Abódiakọ-akọ́diabo Ènìyàn wọlé nínú oṣù Ẹrẹ́nà ọdún 2018.
Jannat Ali, tí orúkọ ìnagijẹ rẹ̀ ń jẹ́ Lahore's Trans Diva, ni olùdásílẹ̀ Abódiakọ-akọ́diabo Track Transgender àti Olùdarí Ètò fún Ilé-iṣẹ́ Sathi tí ó ṣe àgbékalẹ̀ Ìwọ́de Afẹ́ náà. 
Àwọn Abódiakọ-akọ́diabo mìíràn àti àwọn tí kì í ṣe Abódiakọ-akọ́diabo àmọ́ tí ó jẹ́ alátìlẹ́yìn náà kó ipa nínú ìyíde náà àti àṣeyọríi rẹ̀. 
Ilé-iṣẹ́ ìpìlẹ̀ Sathi jẹ́ ilé-iṣẹ́ fún àlàáfíà àti ìmójútó ààbò ẹgbẹ́ abódiakọ-akọ́diabo ní Pakistan.
Ènìyàn Abódiakọ-akọ́diabo tí ó tó bí 250 láti agbègbè jákèjádò ìlú Pakistan. 
Gbajúmọ̀ nínú wọn ni Kami Sid, Bebo láti Sindh, Nadra láti KPK, Anmol láti Agbègbè Sahiwal, Nayab láti Okara, Sunaina Khan (Oníjó ìbílẹ̀), Naghma àti Lucky (Akọrin Coke Studio), Laila Naz àti Neeli Rana. 
Ìpàdé oníròyìn ni a fi bẹ̀rẹ̀ ètò ní Ilé Ẹgbẹ́ Akọ̀ròyìn ní Lahore níbi tí wọ́n ti fi ẹ̀dùn ọkàn-an wọn hàn; lẹ́yìn náà ni wọ́n yide kiri dé Ilé Àṣà Al Hamra níbi tí wọ́n ti jó, kọrin lọ́nà, kí wọn ó tó fọ́nká lẹ́yìn tí wọ́n jẹun tán.
Pẹ̀lú pé ìpàdé fún oníròyìn wáyé ní Ilé Ẹgbẹ́ Akọ̀ròyìn Lahore, Ìyíde Ìgbéraga náà ó jáde nínú ìròyìn.
Bíótilẹ̀jépé àwọn alágbèékalẹ̀ fi ìwé pe aláṣẹ ìlú, bí i Punjab MNA Saadia Sohail láti Pakistan Tehreek e Insaf, àwọn aláṣẹ kò yọjú.
Ìyíde ọ̀hún fa awuyewuye lórí ẹ̀rọ-alátagbà níbi tí àwọn ènìyàn gbé oríyìn fún ìyíde kiri náà nígbà tí àwọn ènìyàn kan fẹ́ mọ ìdí tí ilé iṣẹ́ oníròyìn kò ṣe rò nípa rẹ̀. 
Ìyíde náà tún tẹnu mọ́ ìlọsíwájú àti ìbáṣepọ̀ rere láàárín ẹgbẹ́ abódiakọ-akọ́diabo; bákan náà ni ó tẹnu mọ́ ìyàsọ́tọ̀ àti rògbòdìyàn. 
Nítorí wípé kò sí iṣẹ́ fún wọn, àwọn abódiakọ-akọ́diabo ènìyàn kò ní ṣíṣe ju kí wọn ó ṣe òwò nọ̀bì láti rí oúnjẹ òòjọ́.
Látàrí ìbálòpọ̀ tí kò ní ààbò, ọ̀pọ̀ l'ó ti kó àrùn kògbéwékògbègbó HIV àti AIDS. 
Ìdánilẹ́kọ̀ọ́ ṣe kókó fún àjọ ọlọ́pàá àti oníṣègùn nítorí àwọn ni kì í mú ayé rọrùn fún Abódiakọ-akọ́diabo ènìyàn tí ó bá ra ọwọ́ ẹ̀bẹ̀ tàbí nílò ìrànlọ́wọ́ ètò ìlera.
A ti fi ẹ̀tọ́ àwọn abódiakọ-akọ́diabo yí iyẹ̀pẹ̀. 
Láti ọdún 2015, abódiakọ-akọ́diabo tí ó tó 500 ni a ti rán lọ sí ọ̀run alakákeji ní Pakistan, Jannat Ali sì tún sọ wípé Abódiakọ-akọ́diabo 60 ni a dá ẹ̀mí wọn ní ẹ̀gbodò ní ọdún tí ó kọjá.
Pakistan ti ń sún kẹ́rẹ́ ní ti ìgbé ayé Abódiakọ-akọ́diabo.
Díẹ̀ lára àwọn abódiakọ-akọ́diabo ènìyàn du ipò ìjọba nínú Ìbò ọdún 2018 fún ìgbà àkọ́kọ́.
Ilé iṣẹ́ amóhùnmáwòrán ìbílẹ̀ kan gba Abódiakọ-akọ́diabo àkọ́kọ́ sí iṣẹ́ gẹ́gẹ́ bí atọ́kùn; Coke Studio, ètò orin, àwọn Abódiakọ-akọ́diabo méjì ni ó ti kópa ní orí ètò náà.
Bí nǹkan ṣe ń ṣe ẹnu ire fún àwọn ọmọ ẹgbẹ́ Abódiakọ-akọ́diabo a sì ń gbà wọ́n gẹ́gẹ́ bí ènìyàn, ìrìnàjò náà kò yàrá. Síbẹ̀, ọ̀gọ̀rọ̀ ènìyàn ni ó ní ìgbàgbọ́ wípé àyípadà ọ̀tún ń bọ̀ fún àwọn ènìyàn wọ̀nyí láti gbé ìgbé ayé ìfọkànbalẹ̀ nígbà tí ẹ̀tọ́ ọmọnìyàn gbogbo ní ìlú á wà ní ọ̀gbọọgba ní ojú àwọn ènìyàn àti ní abẹ́ òfin.
Lọ́jọ́ 20 oṣù Belu, Ìwé Àbádòfin tí ó fi Ààbò fún Irọ́ àti Màkàrúrù tí ó rọ̀ mọ́ ọn ti ọdún-un 2019, tí a mọ̀ sí “ìwé àbádòfin ìlò ẹ̀rọ alátagbà,” tí Aṣojú kan tí orúkọ rẹ̀ ń jẹ́ Mohammed Sani Musa ṣe agbátẹrùu rẹ̀, ti di kíkà nínú ìgbìmọ̀ fún ìgbà kejì.
Èròńgbà ìwé àbádòfin ìlò ẹ̀rọ alátagbà náà ni láti dẹ́kun àwọn àhesọ àti gbólóhùn tí kì í ṣe òtítọ́ lórí ẹ̀rọ ayélukára bí ajere.
Bí-ó-ti-lẹ̀-jẹ́-wípé, kì í ṣe láti fi òfin de ìlò ẹ̀rọ alátagbà ni ìwé àbádòfin náà dá lé lórí, àmọ́ ṣá, ó máa pa òmìnira ọ̀rọ̀ sísọ lórí ayélujára, ìsọ alátakò ìjọba di ọ̀daràn àti fífi àtìpà ẹ̀rọ ayélujára fúngbà díẹ̀ sínú ìwé òfin.
Àtẹ̀pa bí erín bá tẹ koríko ni àwọn ọmọ Nàìjíríà tẹ irú ìwé àbádòfin báyìí pa ní ọdún-un 2016.
Ẹ̀ṣẹ̀ ni bí o bá gbó ìjọba lẹ́nu (tako ìjọba)
Gẹ́gẹ́ bí Abala 1A ti ṣe ṣàlàyé, èròńgbà ìwé àbádòfin yìí ni láti “[máà jẹ́] kí ìgbéjáde ọ̀rọ̀ tí kò ní òtítọ́ kan nínú tàbí èyí tí ẹ̀ríi rẹ̀ kò f'ẹsẹ̀ rinlẹ̀ tó ó jáde ní Nàìjíríà.”
Yóò yọ ọwọ́ kílàńkó àwọn àtẹ̀jáde irọ́ tí ó lè kó orílẹ̀ èdèe Nàìjíríà sí” ìyọnu,” láwo láì gbàgbée àwọn ọ̀ràn bíi ètò ìlera gbogboògbò, ààbòo gbogboògbò,”ìbalẹ̀-ọkàn-an gbogboògbò tàbí ìṣúná owóo gbogboògbò” àti” àwọn ìbáṣepọ̀ orílẹ̀-èdèe Nàìjíríà pẹ̀lú àwọn orílẹ̀ èdè mìíràn.”
Abala 1c sọ bí ìwé àbádòfin náà yóò ṣe “mú, ṣàkóso àti fi ààbò bo ìlònílòkulò àwọn ìṣàmúlò àti ẹ̀rọ adánìkanṣiṣẹ́ orí ẹ̀rọ ayélujára.” 
Ní àlàyé síwájú sí i, kò sí ohun tí ojú òfin tuntun náà kò leè tó bí ó bá ti jẹ́ lórí ayélujára — lábẹ́ àbùradà à ń gbógun ti àhesọ àti irọ́ pọ́nbẹ́lẹ́.
Ọ̀run ń ya bọ̀ ni ìwé àbádòfin ìlò ẹ̀rọ alátagbà náà, kò yọ ẹnìkan sílẹ̀, gbogbo ọmọ orílẹ̀ èdèe Nàìjíríà ni yóò bá, kò kan agbègbè tàbí ibi tí ènìyàn fi ṣe ibùgbé, máà ṣe é l'oògùn máà mọ́, ọwọ́ àwọn ológìnní ojú tólé ojú tóko ni “gbólóhùn irọ́ tí kò ní ẹ̀rí” tí ó bá gba òpópónà ẹ̀rọ ayélukára bí ajere Nàìjíríà yóò bọ́ sí.
Abala 3a sí b(i) ti ìwé àbádòfin ìlò ẹ̀rọ alátagbà sọ wípé:
Ẹnikẹ́ni kò gbọdọ̀ wu ìwà kíwà kan nínú tàbí lẹ́yìn odi Nàìjíríà láti tari gbólóhùn tí kò ní òtítọ́ kan tí a kò leè fi ẹ̀ríi rẹ̀ múlẹ̀ síta; àti àgbésórí afẹ́fẹ́ ayélujára gbólóhùn t'ó lè kó orílẹ̀ èdèe Nàìjíríà síta bí ọmọ ọjọ́ mẹ́jọ nípa ti ààbò ìlú.
Ọ̀ràn-an ti “ààbò orílẹ̀-èdè” ni orí Èṣù tí òfin náà dúró lé láti pa ẹ̀tọ́ sí òmìnira ọ̀rọ̀ sísọ mọ́.
Àmọ́ kò tán síbẹ̀, kò sí ẹní tó lè tako ìjọba Nàìjíríà tàbí gbó o lẹ́nu nítorí kì í ṣ'àṣìṣe.
Ní Abala 3b(vi), gbólóhùn tí ó bá yẹpẹrẹ “ojúṣe tàbí ìṣe, tí ó jẹ́ ti ìjọba lójú ará ìlú” kò leè la orí ayélujára kọjá.
Gẹ́gẹ́ bí Abala 3b(v) ti ṣe fi hàn, èyí ní í ṣe pẹ̀lú gbólóhùn tí ó: “fa ìmúnilọ́tàá, tí a sọ sí ẹnìkan tàbí ìtara láàárín àwọn ènìyàn.”
Èyí léwu nítorí ó fi àyè gba àwọn onípò àṣẹ láti lo agbára nílòkulò.
Ta ní í sọ bóyá gbólóhùn kan lè fa rògbòdìyàn?
Ìyẹn túmọ̀ sí wípé lílo inú kan tàbí mímú àwọn olóṣèlúu mú ìléríi wọn ṣe lè já sí ìkórìíra lójúu wọn.
Owó ìtanràn fún ẹni tí ilé ẹjọ́ bá dá lẹ́bi tó láàárín ẹgbẹ̀rún 200 àti ẹgbẹẹgbẹ̀rún 10 owó naira [tí ó tó $556 sí $28,000 owó orílẹ̀ èdèe United States], ìtìmọ́lé fún ọdún mẹ́ta tàbí méjèèjì.
Àṣẹ fún Àjọ Agbófinró láti ṣán ẹ̀rọ ayélujára pa fúngbà díẹ̀
Ìwé àbádòfin ìlò ẹ̀rọ alátagbà náà fún ìjọba lágbára bí ó ṣe hù wọ́n láti ṣán ẹ̀rọ ayélukára bí ajere pa nígbàkúùgbà tí ó bá lérò wípé ó tọ́, nípasẹ̀ “Àṣẹ Ìdígàgá Ìráyè” láti lo ayélujára bí ó ti ṣe wà ní Abala 12, òǹkaye 3:
Ẹ̀ka Agbófinró leè fi àṣẹ fún Àjọ Ìgbóhùnsáfẹ́fẹ́ Nàìjíríà NCC [Nigerian Communications Commission – tí ó ń ṣe bòńkárí ìtàkùrọ̀sọ orí ẹ̀rọ ayárabíàṣá] láti pa á láṣẹ fún apèsè àyè sí ìlò ẹ̀rọ ayélujára kí ó gbé ìgbésẹ̀ lójú ẹsẹ̀ tí ò ní mú àwọn òǹlò rí àyè lo ayélujára ní Nàìjíríà.
Àwọn apèsè ayélujára gbọdọ̀ tẹ̀lé òfin ìdígàgá yìí tàbí kí wọ́n ó sanwó ìtanràn tí ó tó ẹgbẹẹgbẹ̀rún 5 sí 10 owó naira [$14,000-28,000 USD].
Ní àfikún, ìwé àbádòfin náà fi àrídájú ààbò bo àwọn apèsè iṣẹ́ ẹ̀rọ ayélujára tí kò ní mú wàhálà “ará ìlú tàbí bẹ́ẹ̀” tí kò bá à lè jáde láti ìdájọ́ kan tí ẹnikẹ́ni kò bá pè wọ́n fúnopé “wọ́n tẹ̀lé òfin ìdígàgá ìráyé” sí ayélujára, ìyẹn bí abala 12, òǹkaye 5 ṣe fi lélẹ̀.
Ìtẹ́rí ẹ̀tọ́ ọmọnìyàn náà ṣ'ókùnkùn sí i nítorí wípé òfin náà gba àwọn ọlọ́pàá láyè lábẹ́ òfin láti pa àṣẹ ìdígàgá-àyè bí ó ti ṣe hù wọ́n. 
Abala 15a sọ wípé “iṣẹ́ ọpọlọ” ọlọ́pàá ní àsìkò “ìṣèwádìí ẹ̀rí tó dájú” jẹ́ kókó láti fagilé ìṣánpá ẹ̀rọ ayélujára ní orílẹ̀ èdè náà.
Ní ìparí, “kò sí àyè fún ẹjọ́ọ kò tèmi lọ́rùn ní Ilé-ẹjọ́ Gíga” [Abala 13(2)] tí eẹnikẹ́ni lè fi yẹ ìdígàgá sílẹ̀ láì máà kọ́kọ́ tọ ọlọ́pàá lọ láti fagilé òfin ìdígàgá náà. Ipa èyí hàn gbàgàdà — ẹnikẹ́ni kò ní leè gba ilé ẹjọ́ lọ fún ìgbèjà ìfẹ̀tọ́ ẹni dunni yìí tí ìdígàgá náà ṣì wà.
Àwọn aṣojú-ṣòfin tí ó wà lẹ́yìn ìwé àbádòfin ẹ̀rọ alátagbà náà
Àwọn aṣojú-ṣòfin mẹ́ta kan ni ó gbé ìwé àbádòfin náà sórí nínú ìgbìmọ̀, ilé ìgbìmọ̀ àgbà: Mohammed Sani Musa (agbátẹrùu ìwé àbádòfin), Abba Moro àti Elisha Abbo.
lé-iṣẹ́ẹ Mohammed Sani Musa, Activate Technologies Limited, ni ó kó ẹ̀rọ Ìwé-pélébé Ìdìbò Alálòpẹ́ (PVCs) tí a lò fún ìbò ọdún-un 2019, nígbà tí ó jẹ́ òǹdíjedupò lábẹ́ ẹgbẹ́ olóṣèlúu tí ó ń tukọ̀ ètò ìṣèlú lọ́wọ́ All Progressives Congress (APC) fún Aṣojú Ìlà-Oòrùn Niger, ìyẹn gẹ́gẹ́ bí ilé iṣẹ́ aṣèwádìí, Premium Times ṣe tẹ̀ ẹ́ jáde. 
Àjọ Elétò (INEC) gba ẹ̀sùn náà mọ́ra. 
Ọ̀ràn yìí fi hàn pé àwọn alákòóso ìbò tí ó kọjá kò ṣiṣẹ́ láì lọ́wọ́ àwọn alágbára ń'nú.
Ishaku Elisha Abbo ti ẹgbẹ́ alátakò People’s Democratic Party (PDP) jẹ́ aṣojú tí ó ń ṣojú Ẹkùn-un Àríwá Adamawa ní Ìpínlẹ̀ Adamawa, ní ìlà-oòrùn àríwá orílẹ̀ èdèe Nàìjíríà. Nínú oṣù Agẹmọ 2019, ní ìṣojú ọlọ́pàá, Abbo ṣe àṣemáṣe pẹ̀lú òṣìṣẹ́bìnrin kan nínú ìsọ̀ ohun ìbálòpọ̀ ní olú-ìlú Nàìjíríà ní Abuja. Lẹ́yìn tí àwòrán càṣemáṣe náà fọ́n ká sórí ẹ̀rọ alátagbà, Abbo offered mọ ìwàa rẹ̀ lẹ́bí, ó sì bẹ̀bẹ̀.
Abba Moro, tí í ṣe ọmọ ẹgbẹ́ẹ PDP, ni aṣojú fún ẹ̀ka Gúúsù Benue, àárín gbùngbùn àríwá Nàìjíríà. Ní ọjọ́ 15, oṣù Ẹrẹ́nà, ọdún-un 2014, Moro, tí í ṣe ọ̀gá pátápátá ètò abélé, ló wà nídìí ìṣẹ̀lẹ̀ abanilọ́kànjẹ́ Ìgbanisíṣẹ́ Ẹ̀ṣọ̀ aṣọ́bodè Nàìjíríà tí àwọn ọ̀dọ́langba tí ó tó bíi ẹgbẹẹgbẹ̀rún 6 tó fẹ́ àyè iṣẹ́ ẹgbẹ̀rún 4 tí ó ṣí sílẹ̀ nínú iléeṣẹ́ Ẹ̀ṣọ̀ Aṣọ́bodè Nàìjíríà tí wọ́n kóra jọ níbi orísìírísìí jákèjádò orílẹ̀ èdè náà.
Ìṣẹ̀lẹ̀ tí ó burúkú jáì náà tí ó ṣekú pa ogún ènìyàn àti ìpalára fún ọ̀pọ̀ èèyàn.
Moro gbà nínú of owó ìwáṣẹ̀ tí àwọn awáṣẹ́ san tí ó ń lọ bíi ẹgbẹẹgbẹ̀rún 675 owóo naira [ $1.8 USD].
Moro kó owó sápòo rẹ̀ bẹ́ẹ̀ náà ó fo òfin ìgbanǹkan Aṣọ́bodè dá.
‘Kò nílò ìdákẹ́ jẹ́jẹ́, ìbẹ̀rù bojo tàbí ìkáàánú-araẹni’. 
 àwọn ọmọ orí ayélujára orílẹ̀ èdèe Nàìjíríà bọ́ sóríi Twitter láti sọ èrò ọkàn-an wọn.
Nínú gbólóhùn kan, Amnesty International fajúro sí lílo “àwọn òfin tí ó ń fìdìí ìfojú ẹ̀tọ́ ọmọnìyàn gbolẹ̀ múlẹ̀” nítorí pé kò ní pa àwọn ọmọ Nàìjíríà lẹ́nu mọ́ “láti máà sọ èrò ọkàn-an wọn” tí yóò sì tún “rán wọn lọ s'ẹ́wọ̀n fún wípé wọ́n ṣe bẹ́ẹ̀.”
Lábẹ́ àbùradà à ń dẹ́kun gbólóhùn irọ́ àti ọ̀rọ̀ àhesọ, ń gbèrò ìṣòfin tí kò ní ìfẹ́ ará ìlú lọ́kàn.
Ó jẹ́ ohun ìyàlẹ́nu, àwọn olóṣèlúu ló léwájú níbi ká gbé gbólóhùn irọ́ sórí ayélujára.
Ẹgbẹ́ olóṣèlúu tí ó ń jẹ lọ́wọ́ àti ẹgbẹ́ alátakò gbòógì sọ Twitter di pápá ogun fa ọ̀rọ̀ ìkórìíra ẹlẹ́yàmẹ́lẹ́yá, ìròyìn tí kò pójú òṣùwọ̀n àti ọ̀rọ̀ ẹ̀tàn lásìkò ìdìbò ààrẹ ọdún-un 2019. 
Ìwé àbádòfin ìlò ẹ̀rọ alátagbà náà ti jẹ́ kíkà ní ìgbà kejì nínú ìgbìmọ̀ Aṣojú-ṣòfin. 
Kí ó tó di òfin, ó gbọdọ̀ gba ìgbìmọ̀ kan tí àwọn aṣojú-ṣòfin yóò yẹ̀ ẹ́ wò.
Ìgbìmọ̀ọtẹ̀ẹ́kótó náà yóò sì jábọ̀ àbájáde àyẹ̀wòo rẹ̀ fún Ìgbìmọ̀ àgbà, láti gbé e yẹ̀ wò, tí wọn yóò tẹ òmíràn jáde fún àyẹ̀wò tí ó kẹ́yìn, kí ààrẹ ó tó bu ọwọ́ lù ú.
A gbọdọ̀ fajú ro sí ìgbésẹ̀ Ìgbìmọ̀ kí wọ́n ba ju ìwé àbádòfin ìlò ẹ̀rọ alátagbà náà dànù sígbó.
Nítorí orílẹ̀ èdèe tí ó gbajúmọ̀ jù lọ nílẹ̀ Adúláwọ̀ yóò yẹ̀ gẹ̀rẹ̀ sí ìjọba ìfipámúnisìn ní kété tí òmìnira ọ̀rọ̀ sísọ bá di títẹ̀ bọlẹ̀.
Ọládùnńkẹ́ Ayọ̀ọlá aya Àránsí jẹ́ ọmọ bíbí ìlú Ọ̀wọ̀ ní ìpínlẹ̀ Òǹdó. 
Oyè mẹ́ta ọ̀tọ̀ọ̀tọ̀ ni ó ti gbà nínú ìmọ̀-èdè àti lítírèsọ̀ Yorùbá. 
Ó gboyè àkọ́kọ́ (BA 2001) àti èkejì (MA 2005) ni Ọbàfẹ́mi Awòlọ̀wọ̀ Yunifásítì, Ilé-Ifẹ̀. 
Ilé-Ìwé yìí kan náà ló ti gboyè ìmọ̀ ìjìnlẹ̀ (phD) ní ọdún 2011.
Yàtọ̀ sí àwọn oyè mẹ́tẹ̀ẹ̀ta wọ̀nyí, òǹkọ̀wé tún gba ìwé ẹ̀rí Dípúlọ́mà nínú ìpohùn àti èdè Yorùbá.
Òǹkọ̀wé yìí ni olóòtú ìwé tí àkọ̀lé rẹ̀ jẹ́ Àgbèyẹ̀wò Ojú Àmùwáyé Yorùbá ní Ìlànà Erè Onìṣe Nínú Ọdún Igogo nì Ìlú Ọ̀wọ̀ èyí tó ǹ bọ̀ lọ́nà pẹ̀lú àwọn mìíràn tí ètò sì ń lọ lórí wọn lọ́wọ́.
Àìsàn ẹ̀jẹ̀ ríru àti ọ̀nà tí a lè gbà denà rẹ (Apá kìn-ń-ní)
Lóri abala ètò tewétegbò lọ́jọ́ òní ohun tí a ó sọ̀rọ̀ lé lórí ni àìsàn ẹ̀jẹ̀ ríru tí àwọn olóyìnbó ń pè ní Hypertension, 
bí ó tilẹ̀ jẹ́ pé a ti ń dúnà dúrà lóri abala ètò yí pẹ̀lú iléesẹ́ ìṣègùn ìbílẹ̀ tí yóò jẹ Olùgbọ̀wọ́ abala ètò yí, 
láìpẹ́ a ó fi ojú iléesé ọ̀ún hàn dé, ṣùgbọ́n a ò nítorí èyí dá ẹ̀yìn Olólùfẹ́ wa lágara lórí àwon àìsàn àti àwọn àrùn-ùn tí ó lè gba ẹ̀mí èyàn lójijì, 
àìsàn tí à ń pè ní ìfúnpá gíga tàbí kí á pè é ní ẹ̀jẹ̀ ríru yìí jẹ́ àìsàn tí ó máa ń bá ọkàn èyàn wọ ìjàkadì, 
tí ó sìlè ṣekú pa èèyàn láìpé Ọjọ́, bí ó tilẹ̀ jẹ́ pé Ọkàn èèyàn jẹ́ ẹ̀yà ara pàtàkì tí ó sì ń ṣe iṣẹ́ pàtàkì lágọ̀ ara wa, látàrí bí ó ṣe jẹ́ pé òun ló ń sàkóso ìpèsè ẹ̀jẹ̀ yíká àgọ́ ara wa yókù, 
afiwé ọkàn èyàn dàbí kaburétọ̀ ẹ̀yà ara ọkọ̀ tí ó ń po epo bẹntiróòlù yíká inú ẹńjìnnì ọkọ̀ tí ò fi sí ìdààmú fún rínrìn-in geerege tí ọkọ̀ ń rìn lójú pópó, 
kódà ìwádì àwọn onímọ̀ ìjìnlẹ̀ nípa ètò ìlera fi yéwa pé Ọkàn jẹ́ oun èèlò apín ẹ̀jẹ̀ ká gbogbo ẹ̀yà ara yókù láti jẹ́ kí wọ́n o wà láàyè, kí wọn ó sì ṣe iṣẹ́ bí ó ti tọ́ àti bí ó ti yẹ, 
gẹ́gẹ́ bí wọ́n ṣe tẹ̀síwájú nínú àlàyé wọn pé ẹ̀jẹ̀ tí ọkàn ń pọ̀ jáde yì í kún fún àwọn èròjà tí ó ń mú èèyàn wà láàyè bí Afẹ́fẹ́ tí à ń mí sínú tí Olóyìnbó ń pè ní Oxygen, ọkàn yìí náà ló ń gbé afẹ́fẹ́ tí ó wà nínú ara jáde léyìí tí ara kò lò mọ́ tí àwọn Olóyìnbó ń pè ní Carbondioxide, 
Bákannáà ẹ̀jẹ̀ yí ló ń gbé àwọn èròjà oúnjẹ pẹ̀lú omi àti àwọn ohun atáraṣe mí-ìn yíká ara fún àlàáfíà tó péye kin ní kan ni pé ọkàn èèyàn gbọ́dọ̀ ní òdiwọ̀n bí yóò ṣe máa ṣe iṣẹ́ ní tẹ̀lé-n-tẹ̀lé 
tí ó sì gbọdọ̀ ní àkókò ìsinmi lákòókò tófi ń ṣiṣẹ́ yí kanná àti lásìkò tí ó bá tún ń gba àkọ̀tun ẹ̀jẹ̀ mí-ìn tí yóò pín yíká àgọ́ ara wa, 
gẹ́gẹ́ bí mo ṣe sọ ṣáájú pé ọkàn jẹ́ àṣepé iṣẹ́ láti ọ̀dọ̀ Ọlọ́'un tí ó ṣẹ̀dá gbogbo wa, bẹ́ẹ̀ ni kò gbọdọ̀ ṣe pákáleke dein-in ní gbogbo àkókò tí èèyàn bá fẹ́ lò lókè èèpẹ̀, 
pẹ̀lú iṣẹ́ ìwádìí ìjìǹlẹ̀ ni àwọn Òyìnbó fi gbé òsùnwọ̀n bí ọkàn yìí yóò ti máa ṣiṣẹ́ kalẹ̀ jáde, léyí tí yó ran àwọn oníṣègùn lọ́wọ́ láti lè mọ̀ bí ọkàn ṣe ń sịṣẹ́ sí pẹ̀lú àrídájú pé ọkàn náà ò ṣe iṣẹ́ kíṣẹ́, tí iṣẹ́ rẹ̀ kò ní lọ sókè bẹ́ẹ̀ ni kò ní lọ sílẹ̀ jù, 
Òsùnwọ̀n yí tí àwọn elétò ìlera ń pè ní Sphygnomanometer yí ni yóò tètè ké gbàjarè bí irúfẹ́ ọkàn bẹ́ẹ̀ bá ti fẹ́ bẹ̀rẹ̀ sí ní ṣe iṣẹ́ kíṣẹ́ lágọ̀ọ́ ara wa, 
gẹ́gẹ́ bí àbájáde wọn, Òdiwọ̀n tí ọkàn ń bá ṣiṣẹ́ gbọdọ̀ wà ní Ọgọ́ọrùn-ún sí Ọgọ́ọrùn-ún lákòókò tí ọkàn bá ń ṣiṣẹ́ lọ́wọ́, ṣùgbọ́n tí ó bá ṣiṣẹ́ lásìkò kan yóò wà ní Ọgọ́ta sí àádọ́rùn-ún, 
bí ó tilẹ̀ jẹ́ pé ìyàtọ̀ àgọ́ ara pẹ̀lú iye ọjọ́ orí èèyàn ló sábà máa ń mú àdínkù bá iye òdiwọn ọkàn náà.
( Bí ọkàn bá ti wà ní ìpele ẹ̀jẹ̀ ríru)
Bí ọkàn èèyàn bá ti wà ní ìpele ẹ̀jẹ̀ ríru, eléyìí túmọ̀ sí pé ọkàn náà ti ní ìjàm̀bá kan, látàrí irúfẹ́ ìjàm̀bá yìí yóò mú kí irú ọkàn bẹ́ẹ̀ wà ní ìpele ìwọn àádọrinlélọ́gọ́rùn-ún sí àádọ́talénígba, 
ìyẹn bí ọkàn bá ń ṣe iṣẹ́ agbára tàbí tí ìdààmú mí-ìn bá bá ọkàn, ní iru àsìkò ìsinmi irú ọkàn bẹ́ẹ̀ yóò wà ní iye òdiwọ̀n Ọgọ́ọrùn-ún sí ọ̀tàlélọ́gọ́rùn-ún, 
nínú ìwádì àwọn onímọ̀ ìjìnlẹ̀ ètò ìlera ni wọ́n ti pín ìpele àìsàn ẹ̀jẹ̀ ríru sí ọ̀nà méjì, 
pẹ̀lú ìpele ọ̀kọ̀-ọ-kan oun tí ó ń fà wọ́n, wọ́n fi kún ṣáájú sí pé àìsàn ẹ̀jẹ̀ ríru yìí wọ́ pọ̀ láàrin àwọn Obìnrin ju ti àwọn Ọkùnrin lọ, ṣùgbọ́n bí òǹkà ti àwọn Ọkùnrin ṣe kéré tó yìí náà ni àìsàn yìí máa ń lágbára púpọ̀ lára Ọkùnrin ju ti àwọn Obìnrin lọ.
(Àwọn ohun tí ó ń fa ẹ̀jẹ̀ ríru)
Gẹ́gẹ́ bí mo ṣe sọ ṣáájú pé ìpele méjì ni àwọn oní ìmọ̀ ìjìnlẹ̀ pín ìpele ohun tí ó ń fa ẹ̀jẹ̀ ríru sí ọ̀nà méjì, ọ̀nà kín-n-ní ni ti àwọn tí ó jogún rẹ̀ láti ìdílé wọn, ohun tí mò ń fi yé yín ni pé èèyàn lè jogún rẹ̀ láti ọ̀dọ̀ àwọn òbí rẹ̀, Ara sísan ní àsanjù náà lè jẹ́ kí èèyàn ní ẹ̀jẹ̀ ríru, òmín-ìn tún ni pé Ìbẹ̀rù lè jẹ́ kí èèyàn ó tún ní ẹ̀jẹ̀ ríru bákanná. 
Mímu Otí líle náà jẹ́ ọ̀kan níbẹ̀. 
Fífa Sìgá pẹ̀lú àwọn nǹkan Olóró mìíràn náà lè tún fà á. 
Lákòótán àpòjù Iyọ̀ náà lè fà á.
Àwọn ohun tí ó ń fa ẹ̀jẹ̀ ríru (apá kejì)
Gẹ́gẹ́ bí àlàálẹ̀ àwọn onímọ̀ ìwádìí ìjìnlẹ̀ ṣe sọ nípé ìpele kejì àwọn ohun tí ó ń fa ẹ̀jẹ̀ rírú ni kí èèyàn ní àìsàn Kíndìnrín, bẹ́ẹ̀ni Gẹ́gẹ́ náà tún ń fàá.
Ọ̀pọ̀ ìkánjú lórí àwọn ohun kan tàbí kí èèyàn ó máa bẹ̀rù lábẹ̀jù tí Àyà rẹ̀ bá sì ń já ní àjájù, bẹ́ẹ̀ni àpọ̀jù Ọ̀rá ara náà lè tún fà á tàbí kí ọ̀rá ara ó dí ibi tí ẹ̀jẹ̀ ń gbà jáde láti ibi ọkàn èèyàn. Bẹ́ẹ̀ni àlékún ọjọ́ orí èèyàn náà lè tún fà á. 
kò í tán síbẹ̀ o bí nǹkan bá ńhù lórí Kíndìnrín bí ìdọ̀tí, bẹ́ẹ̀ ni bí èèyàn bá ń ṣe wàálà àṣekú dórógbó àti àpọ̀jù Ìrònú, níìkẹyìn àìrí Oorun sùn déédé.
Bí èèyàn bá ń rí àwọn àpẹẹrẹ wọ̀nyí kí ó tètè mọ̀ pé òhun ti ní àìsàn ẹ̀jẹ̀ ríru, àwọn àpẹrẹ ọ̀hún ni, 
Àpọ̀jù orí fífọ́ nígbà gbogbo bẹ́ẹ̀ ni kí àyà èèyàn ó máa lù kìì kìì kìì lóòrékóòrè, 
lára rẹ̀ sì ni Ojú sísú àti kí etí èèyàn ó máa pariwo, 
bẹ́ẹ̀ni òòyì lè máa kọ́ èèyàn, 
bẹ́ẹ̀ sì tún ni ẹ̀jẹ̀ lè sì tún máa jáde nínú ihò imú èèyàn bẹ́ẹ̀ ni kí èèyàn má rì í oorun sùn, 
àyà sì tún lè máa dun èyàn, kí ó máa rẹ èyàn láti inú wá, bẹ́ẹ̀ ni kí èyàn ó má tún le mí dáadáa, 
lára àpẹẹrẹ yìí ni kí Igbáàyà kí ó sá déédé bu èèyàn so lójijì, 
kí ẹsẹ̀ èèyàn kí ó máa kúu tàì-tai tí òní sí ẹ̀jẹ̀ níbẹ̀, bẹ́ẹ̀ rèé apá kan pẹ̀lú ẹsẹ̀ èèyàn lè má ṣe é gbé mọ́, parí parí rẹ̀ ni pé bí wọ́n bá ṣe àyèwò ìfúnpá irú èèyàn bẹ́ẹ̀, yóò ga ni i.
Gbogbo àwọn àpẹẹrẹ tí mo mẹ́nu bà yí làwọn ọ̀jọ̀gbọ́n nínú ètò ìlera fi ìdí rẹ̀ múlẹ̀ pé yóò máa ṣe ẹni tí ó bá ti ní àìsàn ẹ̀jẹ̀ ríru.


