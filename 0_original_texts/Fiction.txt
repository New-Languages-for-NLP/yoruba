Fìlíṣíà ràgà bo Bọ̀bóyè ọmọ rẹ̀ ọkùnrin. Ó ká a mọ́ra bí ìgbà tí èèyàn bá dàyà bo nńkan mọ́lẹ̀. Ó fi í pamọ́ sínú kòtò àyà rẹ̀ lẹ̀yìn tó ti wẹ̀ ẹ́ tán, tó sì ti múra fún un. Omijé ń sẹ́ pẹ̀rẹ̀pẹ̀rẹ̀ lójú rẹ̀ níbi tó jókòó sì tòun ti ọmọ rẹ̀ tó fi pamọ́ sínú kòtò àyà. Èsúkè ẹkún tí Fìlíṣíà ń rọra sun ń mú kí àwọn méjèèjì sọ tùké-tùké. Bẹ́ẹ̀ ni Fìlíṣíà ran ojú kankan mọ́lẹ̀ tó ń wò sun-un láìrí nńkankan.Wọ́n ní ọ̀rọ̀ àròkàn ló ń fa ẹkún àsun-ùndá, Fìlíṣíà ń rò ó, kò rí ojútùú sí ìṣòro náà. Ó rí i gbangba pé aṣọ kò fẹ́ bá Ọmọ́yẹ, òkété ọ̀rọ̀ náà ti fẹ̀ bórù mọ́ ọn lọ́wọ́. Kò sí ṣíṣe, kò sí àìṣe òún gbọ́dọ̀ dá Bọ̀bóyè padà sọ́dọ̀ bàbá rẹ̀ ní Abúlé Ọ̀nálà. Láìjẹ́ pé òun bá yanjú ọ̀rọ̀ Bọ̀bóyè, ọ̀rọ̀ ìgbésí ayé òun á dojú rú pátápátá. Èèyàn kò leè lé eku méjì, kó má pàdánù ọ̀kan. Àṣìṣe èyí ti wáyé ná, kò sí àtúnse; tó bá jẹ́ pé kò tí ì wáyé ni, òun ò ní í máa mú un wá sí ìrántí. Ṣùgbọ́n àṣìṣe ò kọ ọgbọ́n. Ó rántí òwe tí màmá rẹ̀ máa, ń pa fún un pé ọmọdé ń bú ìrókò, ó ń bojú wẹ̀yìn, òòjọ́ ló rò pé ó ń pani ni? Ká ní òun ò lóyún Bọ̀bóyè nígbà tóun wà lọ́mọ ọdún méjìdínlógún ni, kò ní í sí ìfòyà àti ìbẹ̀rù fún àtifẹ́ Rọ̀gbà Láwáńsìn tó wà ní Àbújá. Báwo ni Rọ̀gbà kò ṣe ní í mọ̀ pé sisí ọlọ́mọ kan lòun báyìí? Tí kugú bá bẹ́ pẹ̀ẹ́, tó bá mọ̀; táwọn Ámèbọ àdúgbò bá gbé e sí i létí; àfi kóun pokùn so, tàbí kí ilẹ̀ lanu kóun kó sí i láàyè. Àmọ́ kóun gbìyànjú àtúnṣe díẹ̀ ná. Bọ̀bóyè fara balẹ̀ ní kóló àyà ìyá rẹ̀ níbi tí a ràgà bò ó sí. Bẹ́ẹ̀ ló ń sọ tùké-tùké nítorí èsúkè ẹkún àsun-sínú tí ìyá rè ń sun; ẹkún àbámọ̀ tí kò sẹ́ni tí yóò ṣìpẹ̀ fún un. Nígbà tí èsúkè yìí ń pọ̀ sí i, tó sì ń taari Bọ̀bóyè síwájú, Bọ̀bóyè tú ara rẹ̀, ó bojú wo ẹ̀yìn, ó rí àgbàrá omijé tó ń ya lójú màmá rẹ̀. Ọ̀rọ̀ náà kò yé e. Kò mọ ohun tó le fà á tí Àǹtí òun fi ń rọ òjò oje ẹkún lójú.
 'Àǹtí mi, kín ló dé tẹ́ ẹ fi jí wẹ̀ mí láàárọ̀ kùtùkùtù? Níbo lẹ̀ ń mú mi lọ tẹ́ ẹ fi wọ aṣọ titun fún mi? Aṣọ sùkúù mi dà? Ṣẹ́ ẹ̀ fẹ̀ mú mi lọ mọ́ lẹ fi ń sunkún ni?'
     Fìliṣíà ò mọ èyí tó yẹ kóun kọ́kọ́ dáhùn nínú àwọn ibéèrè tí ọmọ rè jù sí i. Ó mọ èyí mọ́ Bọ̀bóye pé àwọn ìbéèrè gbankọ-gbankọ máa ń ti ẹnu rẹ̀ jáde. Béèyàn ò bá sì fọgbọ́n ṣe é, ó le kó bọwọ́bọwọ́ bọ èèyàn lọ́wọ́. Kì í sì í fẹ́ já igbe mọ́ ọn. 'Mo fẹ́ mú ọ lọ sọ́dọ̀ bàbá rẹ ni. Ó ní kí n mú ọ wáá kí òun...'
       'Ẹ ẹ̀ ṣe mú mi lọ ní Sátidé? Ṣé ibẹ̀ ni n ó máa gbé ni? Ìgbà wo la ó padà dé ná? Ṣé èmi nìkan lẹ ó mú lọ? Àlàbí ńkọ́ ká jọ máa ṣeré lọ́hùn-ún?'
       'N ò tí ì ní í mú Àlàbí lọ, ìwọ nìkan ni bàbá rẹ ní kí n mú wá..' Inú Bọ̀bóyè dún nígbà tó gbọ́ ọ pé bàbá òun ló ní kóun wá. Ó yan lọ síwájú, ó tún yan padà. Ó rántí pé bí bàbá òun bá wá sọ́dọ̀ wọn ní Kílorù, ó máa ń sọ òun sókè sínú afẹ́fẹ́ lẹ́ẹ̀mẹ́ta, kí ó tó gbé òun mọ́ra. Lẹ́yìn èyí ni òun yóò máa fi túbọ̀mu dúdú imú rẹ ṣeré. Èyí ló mú un rin ìrìn yànǹga tó bẹ́ẹ̀, inú rẹ̀ dún fún àǹfààní tó tún fẹ́ ṣí sílẹ̀ fún un yìí.
         Fìlíṣíà gbé báàgì tó kó ẹrú Bọ̀bóyè sí, ó mú àwọn ẹrú àti ohun èlò pẹ́ẹ́pẹ̀ẹ̀pẹ́ẹ́ tí Bọ̀bóyè yóò rí lò lọ́hún-ún, ó ṣà wọ́n sínú báàgì Bọ̀bóyè. Ó gbé e kọ́ Bọ̀bóyè lọ́rùn, òun náà wá síkẹ́ẹ̀tì kan wọ̀ sí ìsàlẹ̀ èyí tó wọ̀ sí òkè. Ó pa ilẹ̀kùn dé, ó kọrí sọ́dọ̀ Alàgbà Sàábíolóògún níbi tónítọ̀hún ti ń retí tìyá-tọmọ. 'Bàbá, mo ti ṣe tán, mo fẹ́ mú un lọ... Màmá ó ti yá..'
          Fìlíṣíà dájú gbáú nígbà tó ń dágbére fáwọn òbí rẹ. Àwọn onítọ̀hún ti gbà á níyànjú pé kí ó má gbé ìgbésẹ̀ tó fẹ̀ gbé yìí; wọ́n sọ ewu tó wà níbẹ̀; wọ́n sọ fún un pé ojú mẹ́wàá kò jọ ojú ẹni; wọ́n ní ì bá sàn kí ó kúkú fẹ́ Sanmí tó ti bímo fún; wọ́n fi yé e pé ẹni a bímọ fún ti kúrò ní àlè ẹni...
 Àmọ́ Fìlíṣíà fàáké kọ́rí, ó fárí gá pé òun ò ní nńkan-án se pẹ̀lú Sanmí Mímìíkù mọ́; ó ní ọmọ tóun jẹ ẹ́ lòún ti bí fún un yìí; ìgbà tí Ọlọ́un sì ti bá òun gbé ògo fún ọ̀lẹ, tọ́mọ náà ti dàgbà, tọ́wọ́ rẹ̀ ti tó etí; kóun dá ọmọ padà fọ́lómọ ni, kóun lè ráàyè ṣe tòun. Láwáńsìn, òṣìṣé báńkì kan tó wà ní Àbújá lòún ń bá lọ; òun ò bá àgbẹ̀ abìroko-kùrà dòwò pọ̀ mọ́. 
         Ó sọ ọ́ débi pé òun ò tiẹ̀ nífẹ̀ẹ́ Mímìíkù tẹ́lẹ̀. Ìṣe rẹ̀ kò tẹ́ òun lọ́rùn, kò sí ohun tó fi yàtọ̀ sí àgàtú, jáwé-jura kan lásán ni. Owó tó ní ló fi tan òun jẹ. Wọ́n ní kò jẹ́ kí n sinmi, ní í mú obìnrin gbà fún ọkùnrin. Ohun tó ṣe òun nìyẹn tóun fi bọ́ sí i lọ́wọ́. Àmọ́ báyìí, ìmọ́lẹ̀ ti dé, ọ̀nà titun ti là fóun. Àbújá lọ̀rọ̀ òun gbà dúró. Ọmọ tó le dí òun lọ́wọ́ lòún fẹ́ dá padà; kẹ́nikẹ́ni má tún sọ ẹrù òun di wíwúwo mọ́.
         Oún ti pe Sanmí lórí ẹ̀rọ ìléwọ́ pé òun àti ọmọ rẹ̀ ń bọ̀; ó sì ti tẹ́wọ́ gba gbogbo ẹ̀là ọ̀rọ̀ tí òun la síwájú rẹ̀, kin ló tún kù? Bọ̀rọ́ ọbibọ lọ̀rọ̀ náà dà, òun ti bọ́ lọ́wọ́ àjàgà Sanmí; àárò Bọ̀bóyè tó ti mọ́ òun lára bí etí làìsàn kan tó kù; ìgbà tí òun yóò bá fi ṣàìsàn rẹ̀ fọ́sẹ̀ mẹ́ta sí oṣù kan, ara òun yóò dá.
Alàgbà Sàábíolóògùn wa Bọ̀bóyè mọ́ra, ó sure fún un, ó ní kí ó kí bàbá rẹ̀ kóun máa gbọ́. Ìyàwó rẹ̀, ìyẹn ìyá Bọ̀bóyè àgbà kò tilẹ̀ leè sọ̀rọ̀.
 Ẹkún àsunsínú ló ń sun, tó ń fi etí aṣọ rẹ̀ nu ojú rẹ̀ tó pọ́n wẹ̀ẹ̀ nù. Ṣé Bọ̀bóyè ti mọ́ ọn lára bí etí. Bọ̀bóyè ti kúrò ní ajókòó-tàgbà-má-ju-pè-rán-níṣẹ́. Àwọn isé pẹ́ẹ́pẹ̀ẹ̀pẹ́ẹ́ tó lè dààmú ìyá àgbà ni Bọ̀bóyè ń bá a ṣe. Àmọ́, òpin ti dé sí èyí báyìí. Ọ̀kẹ́rẹ́ ti ń gorí ìrókò, ẹran ń lọ àkẹ́ẹ̀!
         Fìlíṣíà taari ọmọ rẹ̀ ní ìpàkọ́ sí ọ̀nà òde. Bọ̀bóyè juwọ́ sí àwọn òbí rẹ̀ àgbà kí ó tó tọ kọ́sọ́ síta. Fìlíṣíà dá takisí dúró, ó pe àdúgbò Jìrogodo níbi tí ọ̀rẹ́ rẹ̀ kan wà. Èrò rẹ̀ ni pé bóun bá dé ọ̀dọ̀ Omidan Dọlá Adúlójú, tóun bá kó àlàyé palẹ̀, tóun sì rọ̀ ọ́ pé kó tẹ̀ lé òun lọ sí Ọ̀nálà níbi tí bàbá ọmọ òun wà, bóyá a jẹ́ bá òun lọ. Tí èyí bá rí bẹ́ẹ̀, inú òun yóò dùn púpọ̀. Ṣé a kì í mọ ìjà èṣù, ẹni a bẹ́ lórí le má kùú, ohun tí a ò fẹ́ tún lè ṣẹlẹ̀, ọkùnrin burú bọ́rọ̀ bá di tibí. Àmọ́ bí Dọlá Adúlójú bá lè tẹ̀ lé òun, irú ìṣẹ̀lẹ̀ bẹ́ẹ̀ á di àfìsẹ́yìn. Kò ṣáà tún le rin òun mọ́lẹ̀ lójú ọ̀rẹ́ òun.
Bí a ṣe ń bímọ ni wọ́n bí Olúwọlé. Ìyá rẹ̀ lóyún rẹ̀ bí i ọmọ yòókù. Wọ́n si bí i nígbà tí ó gbó nínú ìyá rẹ̀. Wọ́n ṣe ayẹyẹ ìsọmọlórúkọ, ayé gbọ́, ọ̀run mọ̀. Ìyá Olúwọlé ti bí ọmọbìnrin méjì k'Ólúwa tó pèṣè Olúwọlé tí ó jẹ́ ọkùnrin. Èyí ló jẹ́ kí wọn ó sọ ọmọ náà ní Olúwọlé.
      Èrò àwọn òbí rẹ̀ ni pé, nígbà tí ó ti jẹ́ ọkùnrin, Olú ọmọ ni yóò jẹ́. Rírò ni t'ènìyàn, ṣíṣe ni ti Ọlọ́run. Ẹlẹ́dàá Olúwọlé kọ èyí. Dípò kí ó jẹ́ Olú-ọmọ, ọ̀lẹdàrùn, ajítọtítì, a mọ ọ̀nà oko má lọ, ò dé bodè f'ọkọ́ pamọ́ ni ọmọ náà yà.
      Olúwọlé ń dàgbà, inú àwon òbí rẹ̀ ń dùn. Ó tó àsìkò àtilọ sí ilé-ìwé, baba Olúwọlé fi í sí ilé-ìwé. Bí ó tilẹ̀ jẹ̀ pé, kó fi ọ̀kankan nínú àwọn ẹ̀gbọ́n rẹ̀ obìnrin sí ilé-ìwé, tori pé ìgbàgbọ́ ìgbàanì ni pé, bí obìnrin ká mì-tii-ti nínú ìwé, to ka san-tánlẹ̀ baba ìwé, ilé ìdáná ni yóò fi gbé.
Àṣìse ńlá gbáà ni eléyìí, ni òde òní, torí pé, kò sí ohun tí ọkùnrin dà tí obìnrin náà kò lè dà. Kò sí iṣẹ́, tí ọkùnrin lè ṣe, tí obìnrin náà kó já fáfá níbẹ̀. Ní àsìkò tí a ń sọ̀rọ̀ rẹ̀ yìí, kò wọ́pọ̀ nínú àwọn òbí tí wọn ń rán ọmọbìnrin ní ilé-ìwé. Ayé tí d'ayé òyìnbó. Àwọn ọmọbìnrin ti pọ̀ já-ń-tì-rẹrẹ ní ilé-ìwé.
         Olúwọlé wọ ilé-ìwé alákọ̀ọ́bẹ̀rẹ̀ ní ti ìjọ àwon Àgùdà. Inú rẹ̀ dùn láti wọ ilé-ìwé, ṣùgbọ́n, kò pẹ́ púpọ̀, tí ìrẹ̀wẹ̀sì ọkàn fi bá a. Ó di pé, kí ó lọ sí ilé-ìwé lẹ́ẹ̀mẹ́tàa lọ́sẹ̀, dípò ọjọ́ márùn-ún t’óyẹ kó fi lọ. Ojoojúmọ́ ni orí í fọ́ ọ. Bí orí kò tilẹ̀ fọ́ ọ ẹ̀yin yóò dùn ún. Ọ̀kan ni mo bí, tí í pawọ́n, kò jẹ́ kí ìyá Olúwọlé le mọ́ ọn lọ́pọ̀lọpọ̀. Ṣé àgbẹ̀ alárojẹ ni baba Olúwọlé. Bí ó bá ti di àfẹ̀mọ́jú, ni yóò ti gba ọ̀nà oko lọ, kò si ní padà títí tí oòrùn yóò fi wọ̀. Bí baba Olúwọlé ba ti lọ sí oko, bẹ́ẹ̀ ni ìyá Olúwọlé náà yóò lọ sí ibi tí ó ti ń ta wóróbo. Àwọn nǹkan ọjà pẹ́ẹ́pẹ̀ẹ̀pẹ́ ni iyá Olúwọlé máa ń tà. Wọn á fún Olúwọlé ní owó oúnjẹ, kí wọn tó jáde gba ibi iṣẹ́ wọn lọ. Olúwọlé, tí àwọn ìyàwó àdúgbó máa ń pe ní Ẹran-ń-wọ́kùn yóò gba owó oúnjẹ àárọ̀ lọ́wọ́ òbí rẹ̀, kò sì ní lọ sí ibìkan. Òní, orí ń fọ́ mi, ọ̀la, ẹ̀dọ̀ ń dùn mí, ni Olúwọlé máa ń fí gba ara rẹ̀ sílẹ̀.
           Èyí já sí pé, kò f'ojú sí ẹ̀kọ́ rẹ̀. Yóò gb'òfo lọ́jọ́ ìdánwò. Ẹni tí kò bá f'ojú s'ékọ̀ọ́ rẹ̀, yóò gb'òfo lọ́jọ́ ìdánwò. Èyí ni orin tí Olùkọ́ àgbà ilé-ìwé Olúwolé máa ń kọ́ láti fi ṣí àwọn omo ilé ìwé létí. Ìgbà mìíràn, Olúwọlé á lọ si ọ̀dọ̀ ìyá rẹ̀ àgbà, yóò si pa'rọ́ fún un. Eléyìí yóò gbà á láàyè, láti jẹ́ kí ó sùn sí ilé rẹ̀. Bí ó bá ti di àsìkò ìjáde ilé-ìwé, òun náà yóò ṣe bí ẹni pé, ó lọ sí ilé-ìwé, yóò dara pọ̀ mọ́ àwọn ọmọ tí wọn lọ sí ilé-ìwé, wọn ó jọ máa lọ sílé. Èyí já sí pé, ọjó tó bá wù ú ni ó ń lọ sí ilé-ìwé. Kò ronú láti bá baba rẹ̀ lọ sí oko, tàbí kí ó ran màmá rẹ̀ lọ́wọ́ nídìí ìpàtẹ rẹ̀. Ọjọ́ ń gorí ọjọ́, oṣù ń gorí oṣù, Olúwọlé ń dàgbà. Bí ó ti ń dàgbà yìí, kò páàsì, kò féèli, kò kúrò l'ójú kan ni tirẹ̀.
             Nígbà tí ó ṣe, wọ́n lé Olúwọlé kúrò ní ilé-ìwé. Ní àsìkò tí ó wà ní ilé-ìwé, ẹyin gẹdẹ ni, má kàn ni. Olúkọ́ tó bá nà án, yóò rí funfún ojú ìyá rè. Ní ọjọ́ kan, ó pẹ́ kí ó tó dé ilé-ìwé, àwọn olúkọ́, tí wọn ti kìlọ̀ fún gbogbo ọmọ láti máa dé sí ilé-ìwé ní àsìkò, bá a wí. Wọ́n fún un ní ẹgba nídìí, gẹ́gẹ́ bí wọ́n ṣe ń ṣe fún àwọn ẹgbẹ́ rẹ́. Olúwọlé sunkún lọ sí ilé, ó bẹ̀rẹ̀ sí hu bí ẹni tí ọ̀fọ̀ ṣẹ̀.
             Bí ìyá rè ti rí i lọ́ọ̀kán-án, ó tu itọ́ s'ókè, ó f'ojú gbà á. Ó bẹ̀rẹ̀ sí tara pòrò pé taa ní na ọmọ òun? Olúwọlé rojọ́ fún ìyá rẹ̀, bí iṣu ṣe kú, bọ́bẹ ṣe bẹ ẹ́. Ìyá Olúwọlé kò b'Èṣù bẹ̀gbà, ó ní kí ọmọ òun máa nìṣó níwájú, òun náà sì gbà tẹ̀lé e, wọn ń kó riyẹ riyẹ lọ. Bí wọ́n ti dé ilé-ìwé, tí Olúwọlé nawọ́ sí olùkọ́ tí ó bá a wí, ìyá rẹ̀ fò mọ́ olúkọ náà, tí ó sì ṣo mọ́ ọn pé, ó nílátí pa òun. Àwọn olùkọ́ yòókù ló sáà gba olùkọ́ yìí, lọ́wọ́ ìyá Wọlé. Ọ̀kan nínú àwọn ìsẹ̀lẹ̀ tí ìyá Wọlé ti gbìjà ọmọ rẹ̀ ni èyí. Mélòó ni kí á kà, nínú eyín Adépèlé, ni ọ̀rọ̀ Wọlé lórí ìjà tí kò nídìí, tí ìyá rẹ̀ máa ń ba ọ̀pọ̀lọpọ̀ ènìyàn jà. Nígbà tí ó ṣe, gbogbo ènìyàn sọ Wọlé àti ìyá rẹ̀ lẹ́nu.
        Wọlé kò lè parí iwé mẹ́fà, torí pé kò já fáfá nínú èkọ́ rẹ̀, àti pé ọ̀rọ̀ rẹ̀ ti ṣú àwọn olùkọ́ ilé-ìwé rẹ̀. Kì í ṣe pé wọ́n lé 'Wọlé lọ, ohun tí wọn sọ ọ́ dà ni, 'a-ṣè-má-lù' ẹran baálé wọn ń wò ó ni "à-wò-mọ́-jù". Nígbà tí 'Wọlé rí í pé, òun kò lè fara mọ́ ilé-ìwé ojoojúmọ́ ní lílọ, ó sá kúrò ní ilé-ìwé, kò si padà lọ mọ́.
        Ọ̀rọ̀ rẹ̀ wá di, ó r'oko kò dóko, o relé, kò délé, ó toko ìròkò dóko òrókòto. Kín ló kù fún 'Wọlé láti ṣe báyìí? Baba rẹ̀ bá bẹ̀rẹ̀ sí mú un lọ sóko, ṣùgbọ́n kàkà kí Wọlé múra s'íṣẹ́ oko, ọ̀lẹ rẹ̀ kò kúrò lára rẹ̀, dípò kí ó gbá ọkọ́ mú, kí ó roko dáadáa, isà ni yóò máa dẹ kiri.
Nínú pálọ̀ Bàbá Wálé, a rí i pẹ̀lú àwọn àbúrò Wálé tí wọ́n jọ ń wo Télì. Ìròyìn ni wọ́n ń gbọ́. Bí wọ́n ti ń gbọ́ ọ, ni wọ́n ń gbé kókó inú ìròyìn náà yẹ̀wò.
Tẹ́lì: Kí ìròyìn náà tó parí, ẹ gbọ́ kókó inú rẹ̀ lẹ́ẹ̀kan si.
    * Rògbòdìyàn titún bẹ́ sílẹ̀ ní ìjọ báyìí.
   * Àwọn ẹlẹ́sìn tún ti ń kọlura wọn lókè ọya.
    * Kò gbọ́dọ̀ sí ‘mọ̀gòmọ̀gó nínú ètò ìkànìyàn tí ń bọ̀ yìí. Ààrẹ orílẹ̀-èdè yìí ló sọ bẹ́ẹ̀.
    * ìlú-mọ̀-mí-ká, Abẹ̀sẹ́ẹ́-kù-bí-òjò nnì, Lúwísì fẹ́rẹ̀ ẹ́ lu Táísìn pa.
    A ò rí i jù báyìí lọ. Ìròyìn lédè Yorùbá tún di aago mẹ́wàá alẹ́. Títí ìgbà náà, ẹ kúùkàlẹ̀.
Wùmí:(Ó ń pè) Délé, pa tẹ́lì yẹn ná.
Délé: Kí ló dé?
Wùmí: Mo fẹ́ ṣe ìbèèrè lọ́wọ̀ Dádì ni.
Délé:	Ó kèé o. (Ó yí tẹ́lì sílẹ̀)
Wùmí: Dádì ò, kí ló dé tí àwọn ẹlẹ́sìn yìí fi n bara wọn jà gan an? Ṣe bí Ọlọ́run kannáà ni a sọ pé à ń sìn?
Bàbá Wàlé: Òotọ́ lo sọ o ò parọ́. (Gbogbo wọn bú sí ẹ̀rín )Ohun tó kọjú sí ẹnìkan le è kẹ̀yìn sí ẹlòmíràn. Aìmọ̀kan ní ń dà won láàmú. Tí e bá sì wá wò ó dáadáa, ọ̀kan náà ni ẹ̀sìn méjèèjì o. Àwọn ẹlẹ́sìn méjèèjì, Ádámù ni wọ́n ń pe Ádámù, Nóà ni àwọn Mùsùlùmí ń pè ní Núhù. Músá ni àwọn Kírísítẹ́nì ń pè ní Mósíìsì. Dáfídì ni àwọn Mùsùlùmí ń pè ní Dàwúdà. Súlè ni àwọn Kírísítíénì ń pè ní Sólómọ́nì. Jósẹ́fù ni àwọn Mùsùlùmí ń pè ní Yùsúfù. Jákọ́bù ni àwọn Mùsùlùmí ń pè ní Yàkúbù. Jóbù ni àwọn Mùsùlùmí ń pè ní Àyúbà. Lútù ni àwọn Kírísítẹ́nì ń pe ní Lọ́tì. Áárónì ni àwọn Mùsùlùmí ń pè ní Hárúnà.
Jésù ni àwọn Mùsùlùmí ń pè ní Ìsá. Gbogbo àwọn tí mo mẹ́nu bà wọ̀nyí, ìtàn kan náà ni ìtàn wọn nínú èsìn mẹjèèjì. Ìtàn Ábráhámù àti ọmọ rẹ̀ nínú Báíbù ò yàtọ̀ sí ti Ìbràhímù nínú Kùránì. Màríà tí ó jẹ́ ìyá Jésù ni Máríám tí ó jẹ́ ìyá ísá nínú Kùránì. Ṣé ó wá... •
Wùmí:(Ó dá ọ̀rọ̀ mọ́ bàbá rẹ̀ lẹ́nu)Kí ló wá dé tí wọ́n fi wá ń jà tori ẹ́sìn? Dádì, ẹ wo àwọn ẹlẹ́sìn ìbílẹ̀ kẹ̀ẹ! Wọn kì í se...
Bàbá Wálé: (Ó dá òrọ mọ́ ọn lẹ́nu) Ó tó níbi tó o dé un. Tí o bá wá wo ẹ̀sìn mẹ́tẹ̀ẹ̀ta papọ̀, wà á rí i pé ọ̀kan lòṣùpá.
Wùmí: Lọ́nà wo Dádì?
Bàbá Wálé: Yóò dáa fún ọ tí ó pọ̀.Tí o bá wo ìtàn Kéènì àti Ẹ́béèlì tí ó wà nínú Báíbù, kò sí ìyàtọ láàrin èyí tí ó wà nínú Kùránì àti ìwé ti Yorùbá. Ǹjẹ́ ẹ rántí orin àlọ́ kan tí à ń kọ báyìí pé:
“Ìyá maà gbọ́ o

           Bàbá maà gbọ́ o
           A roko, a jó
           A jó,a yọ̀....
           Ó pàbúrò
           Òṣìkà ẹ̀gbọ́n pàbúrò
           Àjàntièlè.”
Ninú Kùránì, Aábílà àti Kábílà ni orúkọ Kéènì àti Ẹ́béèlì. Ìtàn Ẹ̀là nínú ẹsẹ Ifá ò yàtọ̀ sí ìtàn Jésù. Àwọn Yorùbá máa ń sọ pé “Ẹ̀là, ọmọ bíbí Olódùmarè kan ṣoṣo. Ọmọ lójú Olódùmarè.” Tí o bá tún wo ìtàn alágbára inú Bíbélì i nì...

Wùmí: Sámúsìnnì!
Bàbá Wálé: Yóò yẹ ọ́. Ìtàn Sámúsìnnì ò yàtọ̀ sí ti Erinlẹ̀. Ìyàwó Erinlẹ̀ ló fi àṣírí agbára ọkọ rẹ̀ lé àwọn ọ̀tá lọ́wọ́. 
Wùmí: ìyàwó Sámúsìnnì náà ló fi àṣírí ọkọ rẹ̀ lé àwọn ọ̀tá lọ́wọ́.
Délé: (Ó dá si ọ̀rọ̀ wọn) Dèlílà ni orúkọ ìyàwó Sámúsìnnì náà.
Baba Wálé: O ṣe é ọmọ mi. Ṣé ẹ wá rí ìtàn Jẹ́ftà àti Mọrèmi ò yàtọ sára wọn rárá.
Délé: Bí i ti báwo?
Bàbá Wálé: Nínú Báíbù, Jẹ́ftà ṣe mọ́jẹ̀mú, ó dá májẹ̀mú pẹ̀lú Ọlọ́run pé tí òun bá ṣẹ́gun àwọn ẹni tí òun fé lọ bá jà, ó ní òun ó fi ohun tí ó bá kọ́kọ́ wá pàdé òun tí òun bá ń darí bọ̀ rúbọ sí Ọlọ́run.
Délé: Èwo ni ti Mọrèmi nínú èyí?
Bàbá Wálé: Wà á rí i nísisìyí. Ṣé o rí Mọrèmi, ó fẹ́ gba àwọn Ifẹ̀ kúrò lọ́wọ́ àwọn Ìdòko tí wọ́n máa ń da Ifẹ̀ láàmú. Ó wá lọ odò ẹ̀sìnmìnrìn. Ò dá májẹ̀mú pẹ̀lú rẹ̀ pé tí òun bá ṣẹ̀gun àwọn ọ̀tá Ifẹ̀ náà, òun ó ò mú ohun tí ó bá kọ́kọ́ pàdé òun tí òun bá ń darí bọ̀ rúbọ fún odò ẹ̀sìnmìnrìn.
Jẹ́ftà bí ẹyọ ọmọ kan. Mọrèmi náà bí ẹyọ ọmọkùnrin kan. Nígbà tí àwọn méjèèjì ń darí bọ̀ ojú ogun, ọmọ wọn ni ó kọ́kọ́ wá pàdé wọn.
Délé: Kò sí ìyàtọ̀ ní òtítọ́ àti òdodo dádì!
Èrò ti pé pitimu síwájú ààfin. Àtíbàbà tí wọ́n ta síbẹ̀ fẹ́rẹ̀ẹ́ tó ọgọ́rin. Olórígun mẹ́rin ni wọ́n fi àwọn àtíbàbà náà ta, ṣùgbọ́n kì í ṣe iye àtíbàbà kan náà ni wọ́n ta sí ìlà kọ̀ọ̀kan ní orígun mẹ́rẹ̀ẹ̀rin. Àwọn àtíbàbà tí wọ́n ta sí ẹ̀gbẹ́ ọ̀tún àti apá òsì pọ̀ púpọ̀. Ti ẹ̀gbẹ́ kọ̀ọ̀kan lé ní ọgbọ̀n. Èyí ni pe àtíbàbà tó wà ní ẹ̀gbẹ́ méjèèjì yìí lé ní ọgọ́ta. Àwọn àtíbàbà tí wọ́n ta sí apá òkè kò ju mẹ́ẹ̀ẹ̀dógún lọ, bẹ́ẹ̀ ni ti apá ìsàlẹ̀ fẹ́rẹ̀ẹ́ tó mẹ́wàá. Ààlàfo tó wà láàrin fẹ́rẹ̀ẹ́ tóbi tó ìlàjì orí pápá tí wọ́n ti ń gbá bọ́ọ̀lù àfẹsẹ̀gbá.
A kò lè sọ iye àga tí wọ́n tò sí abẹ́ àwọn àtíbàbà wọnnì, ṣùgbọ́n wọn kò tò wọ́n ní fẹ̀gbẹ́kẹ̀gbẹ́. Ṣe ni wọ́n tò àwọn àga náà ní mẹ́fà, mẹ́fà, bìrìkìtì yí tábìlì kọ̀ọ̀kan ká bí òṣùpá tó ká tán sójú ọ̀run. Àwọn àtíbàbà tó wà lápá ọ̀tún àti lápá òsì ni mò ń wí o, nítorí ibẹ̀ ni gbogbo àwọn ará ìlú yálà láti ìlú Ọ̀jẹ́tẹ̀dó tí a ń sọ̀rọ̀ rẹ̀ yìí tàbí àwọn ìlú mìíràn tí àwọn àlejò ti wá, jókòó sí. Àrà ọ̀tọ̀ ni àwọn àga tí wọ́n tò sábẹ́ àwọn àtíbàbà tó wà lápá òkè. Ibẹ̀ ni àwọn ọba, ìjòyè, baálẹ̀, àwọn òṣèlú, àwọn aláṣẹ ìlú àti àwọn ènìyàn kànànrìn, kànànrìn gbogbo láwùjọ jókòó sí. Àparò kúkú ga ju ara wọn lọ. Àbí ṣe àparò tó gorí ebè kò ga ju èyí tí ń bẹ nínú poro lọ?
Ní ààrin àwọn ijókòó tí wọ́n tò sí ọwọ́ iwájú níbi àtíbàbà ti apá òkè yìí ni wọ́n tẹ́ sí fún Ọba. Lápá ọ̀tún àti làpá òsì ìtẹ́ ọba ni àwọ́n olorì jókòó sí nínú ọlá-ńlá wọn. Gbogbo wọn ló ń múù kòkòrò jáde lójú ènìyàn. Ọba yìí kò ní ìyàwó púpọ̀ nítorí pé mẹ́jọ péré ni àwọ̀n olori rẹ̀, yàtọ̀ sí àwọn ìyáàfin rẹ̀ tí wọ́n jẹ́ mẹ́fà.
Ẹ ní kín ni iyàtọ̀ láàrin olorì ati ìyáàfin kọ́? Àwọn olorì ni àwọn ìyàwó tí ọba fẹ́ fúnra rẹ̀ yálà kí ó tó gorí oyè tàbí nígbà tó dé orì oyè tán. Àwọn ìyáàfin ni àwọn opó ti ọba tó gbésẹ̀ fi sílẹ̀ sínú ààfin lọ. Èyíini ni pé iyáàfin ni àwọn ìyàwó ọba tó ṣẹ̀ṣẹ̀ papòdà tàbí àwọn tó ti darapọ̀ mọ́ baba-ńlá wọn fi sáyé lọ tí wọ́n ti di opó ṣùgbọ́n tí wọn kò kúrò nínú ààfin tí ọba mìíràn jẹ bá wọn ní ààfin tí wọn sì di opó fún ọba tuntun náà. Iyáàfin ni wọ́n, wọ́n kì í ṣe olorì mọ̀. Ṣùgbọn bí ọba kan bá wàjà, ìyàwó irú ọba bẹ́ẹ̀ tí ó bá ti kó kúrò ní ààfin kí wọn tó túfọ̀ ọba, tó lọ ń gbé ní ibòmíràn, kì í ṣe iyáàfin, olorì ni irú wọn yóò máa jẹ́ títí tí àwọn náà yóò fi fi ọwọ́ ọ̀já tiwọn náà na omi*  Nítorí náà, ẹnikẹ́ni tí wọ́n bá pè ní ìyáàfin a jẹ́ pé opó ọba tó ti rèwàlẹ̀ àṣà, tí ọba mìíran jogún nínú ààfin ni. Ẹni tí kò bá sí ní irú ipò bẹ́ẹ̀ tàbí tí kò jẹ́ aya ọba rí tí wọ́n bá pè ní ìyáàfin, wọ́n ń dágbọ̀n pè é ní opó ni.
Gẹ́gẹ́ bí mo ṣe ń bá a bọ̀ ṣáájú ojàre olorì mẹ́jọ ni ọba ìlú Ọ̀jẹ́tẹ̀dó ní, ó sì jogún àwọn ìyáàfin mẹ́fà. Gbogbo àwọn olorì àti iyáàfin ni wọ́n ti rọ́ dẹ́dẹ́, tí wọ́n kàn dudu sórí ìjókòó àyàfi ààyò ọba tí òun kò tí ì jáde. Gẹ́gẹ́ bí àṣà, ọba ni ààyò yóò bá jáde síta, bẹ́ẹ̀ ni ìjókòó tirẹ̀ ló sún mọ́ ọba pẹ́kípẹ́kí ní apá òsì, tí ìjókòó tí olorì-àgbà sì wà ní apá ọ̀tún tímọ́tímọ́. 
Gẹ́gẹ́ bí àṣà ìgbà náà pẹ̀lú, aṣọ òfi ni gbogbo àwọn ayaba wọ̀, sùgbọn wọn kò wé gèlè. Gbogbo wọn ló di irun ṣùkú tó ń dán gbinrin tí orí gbogbo wọn sì jọ bí ẹni pé wọ́n ń pariwo “fọwọ́ kàn mí, fọwọ́ kàn mí” sí àwọn ọkùnrin. Ṣùgbọ́n a kò rí èyíkéyìí ọkùnrin tí ọ̀ràn ń wù ú dá tó le súnmọ́ tòsí láti fi ọwọ́ kan arẹwà òdòdó èèmọ̀! Bẹ́ẹ̀ si rèé, múṣẹ́, múṣẹ́ ni àwọn ayaba wọ̀nyí ń rẹ́rìn-ín bí wọ́n ti ń bá ara wọn sọ̀rọ̀ kẹ́lẹ́, kẹ́lẹ́. Bákan náà ni àwọn ọba, ìjòyè, baálẹ̀ àti àwọn ènìyàn pàtàkì gbogbo náà ń fi etí ko etí, tí ẹnikẹ́ni kò sì gbọ́ ohun tí wọ́n ń so.
Ní abẹ́ àwọn àtíbàbà tó wà ní apá ìsàlẹ̀ ń àwọn eléré lóníran-ń-ran jókòó sí.
Kódà àwọn onílù dùndùn àti ṣẹ̀kẹ̀rẹ̀ ti ń fi ìlù àti orin dá àwọn ènìyàn lára yá.
Lára àwọn Ọba tó wà ní abẹ́ àtíbàbà ti apá òkè ni a ti rí Olówu ti Ògún-olówù, Ọbágbọ̀rọ̀ ti Owósúnmọmi, Ajọlà ti Kájọlà, Ògìránjìùgbò ti Ìdí-Ọ̀gán, Ọlọ́ta ti Oríọta, Fárótadé ti ìlú Fáró àti bẹ́ẹ̀ bẹ́ẹ̀ lọ. Àwọn ìjòyè pàtàkì ló wá ṣojú àwọn Ọba Ológiri, Ẹlẹ́gbẹ̀ún, Onígaàrí, Ẹgbẹ́jọdá, ìdí Obi, Fábámiràá, àti bẹ́ẹ̀ bẹ́ẹ̀ lọ.
Àjọ̀dún ọdún kẹwàá ti Ọba Arékèémáṣe Ọlọ́jẹ̀ ti ìlú Ọ̀jẹ́tẹ̀dó gorí oyè ni wọ́n ń ṣe. Inú gbogbo ilú Ọ̀jẹ́tẹ̀dó àti àwọn ilú alámùúlégbè wọn ló ń dùn sìnkìn láti bá Ọba Arékèémáṣe ṣe ayẹyẹ ọdún náà nítorí pé ìdàgbàsókò ti kò lẹ́gbẹ́ ló ti dé bá ilú Ọ̀jẹ́tẹ̀dó láàrin ọdún mẹ́wàá tó ti gorí oyè náà. Ní àkókò tí ọba náà gorí oyè ni ilú rẹ̀ ní iná, omi ẹ̀rọ, ilé-ìwòsàn ńlá, títì ọlọ́dà àti ilé-ẹ̀kọ́ gbogbo-ńṣe. Wọ́n sáà kúkú ti sọ pé aríṣe ni aríkà, aríkà ni baba ìrègún. Wọ́n ní Ọba Arékèémáṣe ti fi iyùn lọ́lẹ̀. Ṣebí ọba kan tó ti jẹ ṣáájú tí wọ́n ń pè ní Òkétọ́lá ló ti sọ ìlú rẹ̀ di ẹrú fún ilú Ìṣájú-ayé nítorí ọ̀nà kọ́rọ-kọ̀rọ tó fẹ́ gbà dé ipò. Ó mọ̀ dájú pé ipò náà kò tọ́ sí òun, ṣùgbọ́n nítorí ìwà ànìkànjọpọ́n, ojúkòkòrò àti wọ̀bìà rẹ̀ ló fi lo gbogbo ọgbọ́n àrékérekè, títí dórí títa ilú rẹ̀ sóko ẹrú. Kódà ó ṣe àdéhùn pẹ̀lú Ọba ìlú ìṣájú-ayé pé bí ó bá le ti òun lẹ́yìn tí òun fi gorí oyè, òun yóò kó ìdá mẹ́jọ nínú ìdámẹ́wàá awọn ìlú àti abúlé tí ń bẹ lábẹ́ ìlú òun fún un.Bákan náà ni ó ṣe ìlérí pé bí 
òun bá le gorí oyè Ọlọ́jẹ̀ Ọ̀jẹ́tẹ̀dó, òun yóò yí orúkọ ìlú òun padà sí “Àtubọ̀tán” gẹ́gẹ́ bí ohun tí Ọba ìlú Ìṣájú-ayé ń fẹ́. Ṣe Ọba Ìṣájú-ayé sì rèé, ọ̀kánjúwà, kòfẹ́ání, a-já-ilé-onílé bo tirẹ̀ lẹ̀yì, ayé òun ọ̀run ni. Lójú tirẹ̀, bí ẹni pé kí gbogbo ilé ayé jẹ́ ilẹ̀ rẹ̀ kí gbogbo ẹ̀dá tó ń gbé inú rẹ̀ sì jẹ́ ẹrú tàbí ìwọ̀fà ti òun nìkan ṣoṣo ni.

Bí àwọn ará ìlú bá kìlọ̀ fún Ọba Òkétọ́lá nípa ìwà tó ń hù ṣe ló máa fa ìbínú yọ, tí yóó sì kó agídí borí bí olójú kan ń ṣènáwó. Bẹ́ẹ̀ sì rèé, wọ́n bú ológbò ní abẹ̀rẹ̀kẹ́ kángírí ó bú sẹ́kún, ṣé ẹ̀rẹ̀kẹ́ rẹ̀ ko ṣe kángí, kàngi ni? Ṣebí ajá tí yóò sọnù, kì í gbọ́ ìfé ọlọ́dẹ, akàndinníyọ̀ kì í gba ìkìlọ̀. Alágẹmọ tó ń tẹlẹ̀ jẹ́jẹ́ ń kú, ábọ̀ńtórí ọ̀pọ̀lọ́ tó ti ń gbóra rẹ̀ wọ́nlẹ̀ kí ikú ó tó dé. Nígbà tí Òkétọ́lá tún gbéra ní ọjọ́ kan láti lọ fi orí balẹ̀ bí ìṣe rẹ̀ lọ́dọ̀ Ọba Ìṣájú-ayé níbi tó ti fi ara rẹ̀ àti ìlú rẹ̀ ṣọfà sí ni ẹyẹ rẹ̀ fò tó fori sọgi. Ọkọ̀ rẹ̀ kàgbákò ìjàńbá. Tijó, tayọ ni àwọn ará ìlú fi taari rẹ̀ sí kòtò, tí wọ́n sì ń dámúsò pé alákọrí ọba ti lọ!
      Bí a bá wá wo ipò tí Òkétọ́lá fi ìlú rẹ̀ sí àti ipò tí Arékèémáṣe gbé ìlú kan náà dé lẹ́yìn tí ó ti sọ fún Ọba ìlú Ìṣájú-ayé pé ajá kì í rorò kí ó sọ́ ojúlé méjì, ṣé a wá lè sọ pé kò yẹ kí àwọn ará ìlú rẹ̀ ṣe àjọyọ̀ ńlá. Kódà gbogbo àwọn Ọba tó wá bá wọn ṣe àjọyọ ṣe bẹ́ẹ̀ nítorí pé Ọlọ́jẹ̀ ti Ọ̀jẹ́tẹ̀dó ló gbà wọ́n padà ní oko amúnisìn tí Òkétọ́lá ti kó wọn lọ tẹ́lẹ̀. Ohun kan tó dá àwọn ènìyàn lójú ni pé bí kì í bá ṣe irú Ọba bí Arékèémáṣe ló wà lórí ìtẹ́ ni gbogbo ohun rere tó wọ ìlú náà ni kẹ́nimánìí ọba ìlú Ìṣájú-ayé ìbá kó sí sàkání tirẹ̀.
      Ní báyìí ná, jíjẹ mímu ti ń lọ lábẹ àtíbàbà tí àwọn ènìyàn wà lápá ọ̀tún àti lápá òsì. Àwọn eléré tó wà lápá ìsàlẹ̀ pàápàá ti ń jẹ ohun tó wù wọ́n. Àwọn ènìyàn pàtàkì, pàtàkì tó jókoó ní apá òkè nìkan ni kò jẹun. Irú wọn kì í jẹun ní gbangba òde. Kò sẹ́ni tí í rí ẹnu òjìmọ̀mọ̀ ní ọ̀sán. Wọ́n ti ṣèètò tiwọn sí inú gbọ̀ngàn kan nínú ọgbà ààfin. 

   			Àdúgbò Ayésan Ajárógungbó
		    	Ìlú ìfẹ́tẹ̀dó
                    Ilé-Ayé .
                    Déètì kò nítumọ̀ sí yín
                    Bàbá mi tí ń bẹ lọ́run, àti
		    Ìyá mi tí ń bẹ lálùjánnà,
Èmi ọ̀kan nínú àwọn ọmọ yín tí ẹ fí sáyé lọ ló ń kọ ìwé yìí sí yín. Hẹn-ẹn. Àkàngbé náà ni. Mo mọ̀ pé ẹ kò mọ ìwé kà kí ẹ tó kúrò láyé, ṣùgbọ́n mo gbọ́ pé kò sí ẹni tí kò mọ̀-ọ́n-kọ, mọ̀-ọ́n-kà lọ́run. Wọ́n ní gbogbo yin lẹ mọ̀wé pátá! Mo tilẹ̀ gbọ́ pé ẹ̀yin bàbá mi tí ẹ jẹ́ àgbẹ̀ paraku láyé ti di Kòfẹ́sọ̀ lọ́run. Wọ́n ní mọ́mọ́ mi tó jẹ́ pé ọkọ-gbégbá-n-gbágbọ̀, kùrù-kẹrẹ lọ́nà oko Ọ̀jẹ́tẹ̀dó lẹ jọ ń ṣe láyé ti di olórí àwọn nọ́ọ̀sì ní ọ̀kan ninú àwọn ilé-ìwòsàn Olódùmarè. Wọ́n ní Bàbá Ògúnbùnmi tó já kú láti orí ọ̀pẹ kí ẹ̀yin pàápàá tó papòdà ti di Ọ̀jọ̀gbọ́n dókítà a-to-eegun lọ́run. Ṣé lóòótọ ni? Ẹ gbọ́ ṣe òtítọ́ ni pé iṣẹ́ Fadá ni bùrọ̀dá Ṣàngóṣèyí tó lu mọ́gùn tó gba ibẹ̀ rọ̀run n ṣe lọ́hùn-ún yẹn?
Mo tún gbọ́ pé kò sí èdè tí ń bẹ láyé yìí ti ẹ kò gbọ́, tí ẹ kò sì mọ̀-ọ́n sọ, bẹ́ẹ̀ gbogbo rẹ̀ náà ni ẹ si mọ̀-ọ́n kọ, tí ẹ sì mọ-ọ́n kà. Iṣẹ́ Ẹlẹ́dàá mà tilẹ̀ ga o! Wọ́n tún ní bùrọ̀dá Akúrúyẹjó tí kò ga ju ìgbálẹ̀ lọ láyé fẹ́rẹ̀ẹ́ ga tó òpó iná lọ́rùn. Ẹ má bínú jàre. Mo gbàgbé pé ẹ kò rí òpó ìná tití tí ẹ fi fayé sílẹ̀. Òpó iná fẹ́rẹ̀ẹ́ ga tó igi ìrókò tó wà létí odò Ahanran lójú ọ̀nà oko yín. Wọ́n tún sọ fún mi pé kò sí ẹni tó gbẹ bí ìpékeré nínú gbogbo ẹni tí ń bẹ lọ́run,bẹ́ẹ̀ ni kò sí ẹni tí a le pè ní a-tó-banti-má nibàǹtẹ́. Wọ́n ní gbogbo yín lẹ wà íwọ̀ntún-wọ̀nsì, tí ẹ sì ń dán láwọ̀ bí ẹrinlá baálẹ̀. Iṣẹ́ Olódùmarè mà ga o!

       Ńbá tilẹ̀ kí yín pé ẹ kú àtijọ́, ṣùgbọ́n wọ́n ní ẹ kì í ka ọjọ́ lọ́run. Mo mọ̀ pé ẹ̀yin bàbá mi ni láti rántí pé ọdún mẹ́rìndínlọ́gọ́jọ ni ẹ lò nígbà tí ìyá mi lo ọdún mẹ́tàlélọ́gọ́fà kí ọ̀kọ̀ọ̀kan yín tó fọwọ́ ọ̀já rẹ̀ na omi. Bóyá lẹ le mọ̀ pé ìyá mi tó kúrò níhìn-ín kẹyìn fi ayé yìí sílẹ̀ ní ọdún mọ́kànlélọ́gọ́ta ṣẹ́yìn. Ẹ gbọ́, ṣe pé gbogbo ọdún tí mo ń dárúkọ yìí kò tó ọdún kan lójú ti yin? Ó ga o!

       Bí ẹ kò tilẹ̀ ń ka oṣù, tí ẹ kì í ka ọdún tàbí ọjọ́, síbẹ̀, mo lè kí yíń pé ẹ kú àmójúbà gbogbo àwọn tó ti wá bá yin lálejò nínú àwọn tí ẹ fi sáyé lọ. Ṣùgbọ́n kí n tó máa sọ̀rọ̀ lórí àwọn wọnnì, kò ní dára bí n kò bá bí yín nípa àwọn tí ẹ máa ń dárúkọ wọn lójú mi pé wọ́n ti wà láyé rí kí ẹ̀yin pàápàá tó lọ darapọ̀ mọ́ wọn. Ó dùn mí pé n kò mọ̀ wọn. Mo mọ̀ pé ẹ̀yin pàápàá kò bá púpọ̀ nínú wọn láyé o, ṣùgbọ́n ẹ ó ti rí wọn kedere lọ́hùn-ún.

  Wọ́n ní baba wa Odùduwà jẹ́ ọ̀kan pàtàkì nínú ìgbìmọ̀ ńlá ti Olódùmarè. Ṣé ẹ ti fi ojú kan ọkùnrin dúdú Ọ̀kè Ìgẹ̀tí, A-kéré-finú-ṣọgbọ́n, A-kọ́mọ-lọ́ràn bí ìyekan ẹni? Baba wa Ọ̀rúnmìlà ni mò ń wí un. Baba wa Ọ̀làpàrá-èpè, Ẹyẹ-kékeré-sohun-tian-rere ńkọ́? Wọ́n mà ní Ṣàngó ni Olódùmarè ń rán ko lọ ju òkúta sí àwọn tí ilẹ̀ ríri àti ìjàńbá iná ń bá jà nítorí ẹ̀ṣẹ̀ wọn.ṣé lóòótọ ni?
       Mo tún gbọ́ pé yaágbó-yaájù ni àgbẹ̀dẹ baba wa Lákáayé, Ọsìn Imalẹ̀, Ẹdan Ajólúwọnran, Koríko-odò-tí-í-rú-mìnì-mìnì. Wọ́n ní àgbẹ̀dẹ náà fọ́rẹ̀ẹ́ tóbi ju ìlú Ilé-Ifẹ̀ gan-an lọ, bẹ́ẹ̀ ni gẹ́gẹ́ bí àwọn ọ̀mọ̀ràn ti sọ, wọ́n ní àwọn tí ń ṣiṣẹ́ nínú àgbẹ̀dẹ ọ̀hún lé ní ọ̀kẹ́ mẹ́rin ènìyàn (èyíini lílé ní ẹgbẹ̀rún lọ́nà ọgọ́rin). Èyí kò le ya ni lẹ́nu nítorí irú iṣẹ́ bí aago tí wọ́n sọ pé wọ́n ń ṣe níbẹ̀. Mo gbọ́ pé gbogbo ọmọ tuntun tí yóò bá wáyé ni wọ́n-ọ́n gbé lọ sínú àgbẹ̀dẹ náà láti lọ sun dáadáa. Ọmọ tí wọ́n bá sun mọ níwọ̀n òṣùnwọn tí Ẹlẹ́dàá fún wọn ní í jẹ́ amọ́láwọ̀ tàbí àwẹ̀dá ènìyàn, èyí tí ó bá 1 jóná fẹ́ẹ́rẹ́ ní di ẹni dúdú, èyí tí ó bá jóná bí í bọ̀ọ̀lì àjókù ní í délé ayé dúdú tẹyín-tẹyín, èyí tí wọ́n bá sun ní ọlọ́fọ̀ọ́ọ̀rọ̀ ni à ń pè ní Òyìnbó, àwọn kọ̀ọ̀kan tí wọ́n bá gbàgbé láti sun kí wọn tó kó wọn sínú ọkọ̀ alágbada tí wọn yóó wọ̀ wá sáyé, àwọn wọnnì níí wálé ayé di àfín. Ìṣẹ́ ń bẹ lágbẹ́dẹ Ògun lọ́run nítòótọ́!
                                 
      Inu mi dùn nígbà tí mo gbọ́ pé ìjà tó wà láàrin Ṣàngó àti Ògún ti pari. Wọ́n ní Olódùmarè ló sọ ìjà náà di àfìsẹ́yìn téégún fiṣọ. Wọ́n ní ohun méjì ló pàdí ìjà. Èkínní ni ọ̀rọ̀ Ọya tí í ṣe ìyàwó Ògún tẹ́lẹ̀,tẹ́lẹ̀, tẹ́lẹ́ẹ́rí tí Ṣàngó gbà. Wọ́n ní inú bí Ògún débi pé ó pinnu pé òun kò ní jẹ́ kí wọn sun ọmọ tó bá ń bọ̀ wáyé kankan ní àgbẹ̀dẹ òun, èyí tí gbogbo ọmọ tó ń bọ̀ wálé ayé pátá ìbá fi máa ya àfín. Ó tilẹ̀ tún pinnu pé òun kò ní la ọ̀nà tó ti ibodè ọ̀run dé ibodè ayé mọ́ fun ọdún méje, bẹ́ẹ̀ ni bí Ògún kò bá la ọ̀nà, tí ọ̀nà náà sì fi di pẹ́rẹ́, gbogbo obìnrin ayé ni yóò yàgàn nítorí pé ọmọ kankan kò ní ráàyè wá sáyé, bẹ́ẹ̀ ni gbogbo òkú tó bá ń kú láyé ni wọn kò ní ráàyè dé ọ̀run, wọn kò wá ní jẹ́ ará ayé, wọn kò sì ní jẹ́ èrò ọ̀run. Ohun tí yóò wá sẹlẹ̀ ni pé ṣe ni àwọn ènìyàn yóò máa bá àwọn òkú tó ti kú pàdé níbi gbogbo tọ̀sán, tòru tí àwọn òkú náà yóò máa kùn bí olúkoyin tí wọn yóó sì máa wa ẹkún mu kiri bí egbére. Ọlọ́run nínú àánú rẹ̀ kò sì fẹ̀ kí gbogbo èèmọ̀ yìí sẹlẹ̀ sí àwa ẹ̀dá ọwọ́ rè
        Lọ́nà kejì, wọ́n ní adájọ́ àgbà ni Ṣàngó ní ilé-ẹjọ́ tó ga púpọ̀ lọ́run, nígbà tí Ògún jẹ́ adájọ́ ilé-ẹjọ́ gíga kan tí ipò rẹ̀ kò tó ti Ṣàngó. Nítorí èyí, àwọn tí Ògún bá dá lẹ́jọ́ ní ànfààní láti pẹjọ́ 'kò-tẹ́-mi-lọ́rùn' ṣíwájú Ṣàngó. Ohun tó wà fa ikùnsínú ni pé wọ́n ní gbogbo ẹjọ́ tí Ògún bá dá ni Ṣàngó ń tú ká. Àhesọ ọ̀rọ̀ yìí gbilẹ̀ láyé débi pé bí àwọn méjì tí kò fẹ́ràn ara wọn bá bímọ ní àkókò kan náà, tí ọ̀kan nínú wọn bá sọ ọmọ rẹ̀ ní 'Ògúndájọ́', èkejì náà á sì sọ ọmọ tirẹ̀ ní 'Ṣàngó-túká'. Olódùmarè wá ri pé níbi tí erin méjì bá ti ń fiwo kọ́wo, koríko ibẹ̀ ní í tàràkà. Èyí ni Ẹlẹ́dàá fi yára paná ìjà náà, tí àwọn ìránṣẹ́ Olódùmarè méjèèjì fi ti ìdà wọn bọ àkọ̀. Ó yà yín lẹ́nu bí a ṣe ń gbọ́ gbogbo ìwọ̀nyí kọ́? Ṣebí ẹ mọ̀ pé àwọn ọ̀jọ̀gbọ́n, pàápàá àwọn ọmọlẹ́yìn Ọ̀rúnmìlà kún ilé-ayé láti máa fi gbogbo rẹ̀ tó wa létí.
        Bàbáà mi lọ́run, ṣe lóòótọ́ ni pé Èṣù kò fẹ̀yìntì nínú iṣẹ́ lílọ bíbọ̀ rẹ̀ láàrin ọ̀run àti ayé? Wọ́n ní ààfin rẹ̀ ju ìlú Ibàdàn lọ, síbẹ̀ kò sinmi àyúnlọ-yúnbọ̀ rẹ̀ sí ayé. Ṣé pé kò lee fẹ̀yìntì? Kò le ní ìsinmi kọ́un? Mo rántí ohun tí mo gbọ́ pé ewé ojú-omi, ọmọrí-igbá àti ìrù ògé ni wọ́n fi de oyún rẹ̀ kí ìyá rẹ̀ tó bí i ní ọ̀run. Òótọ́ sì ni pé ewé ojú-omi kì í sinmi, ọmọrí-igbá kì í rídìí jókòó, bẹ́ẹ̀ ni ìrù ògé kì í jẹ́ kí ògé sinmi. Abálájọ tí ọ̀rọ̀ rẹ̀ fi dàbí àgánrándì!
        Mo tún rántí pé Láàlú yìí kan náà ni olórí àwọn ọlọ́pàá lọ́run. Òun ni Rìpẹ́tọ̀-Jẹ́nárà! Òun náà ni wọ́n fi ń kì í pé:
              Láàlú, Òkìrì-òkò
              Ò-sán-sòkòtò-péńpé, Oníbodè Ọlọ́run
              Ọlọ́pàá Olódùmarè láéláé.
Àṣàkẹ́ dide nàró látojú -oorun , Ó nà pọ̀n-pọ̀n síbẹ̀síbẹ̀ oorun sì wà lójú rẹ̀ bí ó ti n fi ọwọ̀ bọ́ ojú ni o n yán hòò.
        Òṣúpá mọ́lẹ̀ rokoso ní ojú ọ̀run ìtànsán òṣùpá sì n wọlé láti àwọn ibi tí o ti sán kẹ̀kẹ̀ lara ògiri ilé -alámọ̀ wọn tí ó sì n tàn sí orí ẹni nínú ilé àti àwọn ohun èlò míràn tí ó wà nínú ahéré.
        Bí Àṣàkẹ ṣe n gbìyànjú láti ká ẹní tí ó fi sùn ẹsẹ̀ rẹ̀ gbá àtùpà elépo pupa tí wọ́n gbé sí ẹ̀gbẹ́ ẹni. Àtùpà fẹ̀gbẹ́ lélẹ̀ ó sì fọ́ yángá-yánga. Igbe yìí ni ọmọ gbọ́ láti ojú-orun tí o fi n sun ẹkún. Aṣàkẹ́ pòsé ṣààràṣà. Ó yára gbé ọwọ́ rẹ̀ lé ọmọ rẹ̀, ó n fi ọwọ́ raá lẹ́yìn kí ó lè tún sùn padà. Lẹ́yìn náà ni Ó fi ẹsẹ̀ rẹ̀ ọ̀tún gbá àtùpà Alámọ̀ tí ó fọ́ jọ sójú kan.
        Ó n wo ìta láti ibi tí ó sán kẹ̀kẹ̀ lára ògiri ahéré wọn síbẹ̀síbẹ̀ òṣùpá mọ́lẹ̀ rokoso nínú abúlé tí òjìji àwọn ahéré kéékèèkèé àti àwọn igi ọdán tí ó wà ní abúlé sì hàn lára àwọn ògiri ilé. Nígbà tí ó ṣe, òsùpá yìí n lọ títí tí ó fi lọ wọ̀ sí ẹ̀yìn òkè nlá kan níbi tí ó dàbí ẹni wí pè ilẹ̀ òun ọ̀run ti pàdé, ní èyí tí ó wà ní òpin abúlé. Àwọn ará abúlé olómi nígbàgbọ́ wí pé ẹ̀yin òkè nlá yìí ni ilé òsùpá àti òòrùn.
        Kò pẹ́ tí òṣùpá yìí wọ̀ tán ní òkùnkùn nlá sú biribiri lórí ilé. Ẹni tí kìí bá ṣe ọmọ abúlé yìí, yòó rò wí pé ààjìn ni òún wà ni tí yóò sì sùn fọnfọn láìní mọ̀ pé ojú ọjọ́ ni ó tan òun jẹ. Ṣùgbọn Àṣàkẹ̀ jẹ́ ọ̀kan lára àwọn obìnrin tí ó nímọ̀ nípa àkókò àti bí ojú ọjọ́ bá ṣe rí. Ó màa n wo ipò tí òòrùn wà ní ojú ọ̀run láti sọ iye aago tí ó lù, tàbí pé tí ó bá wo sàkun ibi tí òkè nlá yìí wà, ó máa n sọ bóyá òjò yóò rọ́ tàbí kò ní rọ̀. Bákan náà ni pé tí ó bá wo ipò tí òṣùpá wà ní ojú ọ̀run yóò mọ̀ pé ilẹ̀ ti mọ́.
     Híhu tí ajá ọkọ rẹ̀ n hu ni ó jí Àṣàkẹ dìde ní àkọ́ kọ́ , ó sì tún padà sí orì - ẹni lẹ́gbẹ̀ ọmọ rẹ̀ tí ó sùn sí, tí Ó sì bẹ̀rẹ̀ oorun ẹlẹ́ẹ̀kejì. Lẹ́yìn èyí ni àkùkọ adìẹ kan kọ lókèèrè tí àwọn ẹgbẹ́ rẹ̀ tí ó wà ní abúlé sì bẹ̀rẹ̀ sí n kọ tẹ̀lẹ́ e tí ariwo sì gba abúlé kankan.
     Nígbà yìí ariwo ìrun pípè àti gbọngan-gbọngan aago ṣọ́ọ̀ṣì bo abúlé mọ́lẹ̀.
     Àṣàkẹ́ tún pòsé, ara rẹ̀ kò ṣeé gbé nìlẹ̀
     Ó n kùn sínú. Ó mọ̀ wí pé ọ̀pọ̀ ìgbà ni ọ̀sán máa n gùn ju òru lọ tàbí kí òru gùn ju ọ̀sán lọ. Ṣùgbọn ní àkókò yìí, àtọ̀sán-àtòru bákan náà ni wọ́n n rí. Ó mú páálí ìsáná kan jáde láti inú aṣọ-àkísà tí ó wà nínú àpò símẹ́ntì ti o fi rọrí sùn. Ó ṣá ìṣáná yìí, ó sì tan àtùpà alámọ̀ tí epo wà nínú rẹ̀ míràn tí wọ́n ní, ó sì gbéè sí orí pẹpẹ.
     Nígbà tí ó ṣe àkíyèsí pé ọmọ òun n mí túpe-túpe, mímí yìí sì n tẹ̀lé ara wọn pẹ̀lú ṣùúrù. Èyí túmọ̀ sí wí pé àlààáfíà tí ó péye wà fún ọmọ rẹ̀ ní èyí tí ó sì mú kí inú Àṣàkẹ́ dùn. Ó fi ọmọ náà sílẹ̀ kí ó máa bá oorun rẹ̀ lọ. Ó rọra mú ọwọ́ lọ sí ibi igi tí wọ́n fi ṣé ilẹ̀kùn lẹ́yìn, Ó yọọ́, Ó si ṣíìlẹ̀kùn. Àfẹ́sí òjò fẹ́ ṣii lójú, ó sì pa ilẹ̀kùn dé, Ó fi etí aṣọ tí ó ró nu ojú rẹ̀ nù, ó sì tún ṣílẹ̀kùn padà . Ní àkókò tí à n sọ yìí, Ò jade síta. ó ṣáré lọ sí ilé-ìdáná tí wọ́n fi igi ṣe ní ìwájú ahéré wọn, ó se àkíyèsí ìmọ́lẹ̀ láti ibi àwọ̀ sánmọ̀, ti ó sì n fà lọ sí ibi òkè nlá kan.
      Eh!,ó ròó ní ọ̀kan ara rẹ̀ pé ó ṣeéṣe kí òjò rọ̀ ní àárọ̀ yìí, ṣùgbọ́n kò dájú rárá kò bá dà a lójú tí ó bá jẹ́ wí pé ìkuukù bolẹ̀ tí àwọ̀ sánmọ̀ sì dúdú ni igbàkuugbà tí àwọ̀ sánmọ̀ bá dúdú tí ìkuukù sì ṣú bolẹ̀, òjò yóó rọ̀ yóó sì wọ́ àgbàrá láìsí àní-àní.
      Nígbà tí yóó bá fi pari àwọn iṣẹ pẹ́ẹ́pẹ̀ẹ̀pẹ̀ẹ́ tí ó yẹ kí ó ṣe ní ìdájí, àwọn ará abúlé yóó ti jí díde nlẹ̀.Àwọn ẹlẹ́sìn Mùsùlùmí àti àwọn ọmọ lẹ́yìn Kírísítì yóó máa kí ara wọn gẹ́gẹ́ bí wọn ṣe máa n se ní ilé ìjọsìn wọn. Pàápàá jùlọ àwọn míìràn yóó máa jẹ orín (pákò) lájẹ rìn lọ lójú ọ̀nà oko tí wọn yóó sì máa ju ọwọ́ sí ara wọn ní ti kíkí.
      Pẹ̀lú ìkánjú, Àṣàkẹ́ n múra láti lọ sí oko. Ó gbé ọmọ rẹ̀ tí kò tíì jí sẹ́yìn, Ó sì fi aṣọ àkìsà kan fún-un mẹ́yìn.Ó mú àáké rẹ̀, Ó fi orí lé inú igbó láti gé igi ìdáná.
           Ọdẹ ni ọkọ Àṣàkẹ, Láti alẹ́ àná ni o ti kúrò nílé lọ sí inú igbó nlá kan làti sọdẹ ní tòsí òkè nlá kan. Kò mọ̀ bóyá ọkọ rẹ̀ yóó tètè dé ní ààrọ̀ láti ibi ti ó ṣe ọdẹ lọ. Ní àkókò tí àwọn àgbàdo ti yọ irùkẹ̀rẹ̀ tó tún jẹ́ pé àwọn ọ̀kẹ́rẹ́ tún n bàa láyé jẹ́ ni. Ìdí nìyí tí àwọn ará abúlé olómì fi máa n jí lọ si oko wọn ní áràárọ̀ láti lé àwọn ẹranko tí n jẹ wọn lóko nípa lílu agolo kiri inú oko wọn.
    Àṣàkẹ́ rìn kọjá àwọn ọ̀dọ́mọbinrin mẹ́ta kan tí won n lọ sí odò tí ó pa ààlà láàrin abúlé wọn àti aginjù igbó nlá. Wọ́n gbé kete-omi lé orí òṣùká tí ó wà ní orí wọn. Ojú àwọn ọmọbìnrm yìí kọ́rẹ́lọ́wọ́, wọn kò sí sọ̀rọ̀ kíá ni ọ̀kan nínú wọn ti dá Aṣàkẹ́ mọ̀. Ó pòsé, Ó sì síntọ́ sílẹ̀, Ó sọ wí pé”Aláiníláárí obìnrin.” Ọmọbìnrin kejì dáa lóhùn, Ó ní “kí ló dé’Ọmọbìnrin àkọ́kọ́ tún dáhùn pé “Oòri ni, Aṣiwèrè ènìyàn”
  “Ah! Àṣàkẹ́ ni, hìn-ín? ìya ti sọ fún mi wí pé àmì burúkú ni kí ènìyàn pàdé aláìníláárí ní òwúrọ̀ kùtù, bíbẹ́ ẹ̀ kọ́ yòó kòó oríburúkú tirẹ̀ ran ènìyàn”.
  Ọmọbìnrin kẹta bèèrè wí pé “ṣé ní òtítọ́ ni bí?” “ṣé ìwọ kò mọ̀ ni? ìyá mi tún sọ fún mi pé òùn àti ọkọ rẹ̀ jọ n bá oríburúkú kiri ni. Ẹni tí ó bá kọ́kọ́ rí wọn ní òwúrọ̀, ibi ni yòó máa bá pàdé tí ilẹ̀ ọjọ́ náà yóò fi ṣú”, ọmọbìnrin àkọ́kọ́ ni ó sọ bẹ́ẹ̀ pẹ̀lú àmì ìkórira ní ojú rẹ̀.
      “Ah! Ọlọ́run kò ní jẹ́. Èmi? N kò rí o. oríburúkú kò ní jẹ́ tèmi”. ọmọbìnrin kẹta ni ó sọ èyí tí ó sì ta ìka òṣì dànù.
      Rárá o ṣùgbọ́n ìwọ ni o kọ́kọ́ ríi tí o sì.”•.......
Ọmọbìnrin kejì ni ó n bá àkọkọ wí.
     Lẹ́yìn èyí ni ọmọbìnrin kẹta fèsì padà pé “Rárá o, kò ri bẹ́ẹ̀, O n ṣépè fún-un nìyẹn, n ó sì sọ fún màmá wí pé ó n ṣépè fún-un. Ọmọbìnrin àkọ́kọ́ fèsì pẹ̀lú ìbínú. Ó ní kìí ṣe èmi nìkan ni mo ríi, gbogbo wa ni a jo rii”.
     “Irọ́ pátá ni. Gbogbo wa ni a rii” ọmọbìnrin kẹta ni ó sọ bẹ́ẹ̀. •
Ọmọbinrin keji si tun n tẹnu mọ pe a se e “Bẹ́ẹ̀ni. Ṣugbọn iwọ ti o kọ́kọ́ rii ni oriburuku yoo maa ba “ọmọbinrin akọkọ n ṣe ikilọ, fun wọn o ni “Ẹ jọwọ, ẹ sọ ara yin ni owurọ yi o, ẹ ma ṣepe fun mi mọ o”. Ọmọbinrin keji beere lọwọ rẹ pẹlu ibinu, o ni “Taa ni o n ṣepe fun ẹ? “Iwọ ni kẹ” o pariwo mọ ọmọbinrin keji lẹgbẹ ìkẹta wọn.
Ọmọbinrin keji si tun n tẹnu mọ ọrọ rẹ̀, o ni “Amọ oun ni o kọkọ rii.
“Lododo gbogbo wa la rii” ọmọbinrin kẹta ni o sọ eyi ọmọbinrin keji fesi pada, o ni “Rara, emi kọ. Mi o si nibẹ. N ko rii”, o ta ika si ori ara rẹ.
     “Ogede Alainikanse”. Baba kan ti o n kanju lọ si oko ni o jagbe mọ wọn bẹẹ. “ Awọn obi yin a lero wi pe e ti fẹ́rẹ́ todò dé , ẹ wa duro sibi ẹ n wírègbéè láàárọ̀ kùtù-kùtù. Ẹ kọja sibi ti ẹ n lọ ki ẹ kuro nibi”.
     Àwọn ọmọbìnrin yìí sì dákẹ, wọ́n kọjá lọ sí odò-ìbùlẹ́.
     Nigba naa ni Aṣakẹ wa sibi ahere ti o kẹyin abule nibi ti o ti ba awọn obinrin meji lẹba ina ti wọn da silẹ. Bi o tilẹ jẹ pe wọn ti rii lati okeere, wọn ṣe bi ẹni pe wọn ko rii. Ṣugbọn Aṣakẹ mọ lọkan rẹ pe wọn ri oun. O ki wọn lai Kunlẹ de isalẹ. Awọn obinrin yii ko daa lohun wọn kan pa oṣe mọ-ọn ṣààràṣà, wọn si fi oju ẹgbin woo.
Gbogbo ọ̀rọ̀ ikọ̀kọ̀, ní gbangba wálíá ni wọ́n kúkú ń bọ̀. Àti irọ́, àti òótọ́, àti àhesọ àti sùnmọ̀mí, àti àpárá, pásítọ̀ B.A. àti èkeji rẹ̀ fojú ba ilé-ẹjọ́ lọ́jọ́ kẹta.
Ọjọ́ má-ni-gbàgbé ni ọjọ́ ọ̀hún jẹ́. Òbítíbitì èrò ní wọ́n wá fún ojú wọn lóúnjẹ. Yìnìn nì èrò ń ya kẹ̀tíkẹ̀tí, wọ́n lọ wo ojú àwọn pásìtọ̀ onímírèkù orí òkè Saikofilọ́ tí wọ́n lókìkí bii ìṣáná ẹlẹ́ẹ́ta. Ṣe méjì sì ni wíwò; bí a kò bá wo ènìyàn fun yínyìn láwo, a jẹ́ pé a ri wò ó fún èébú ni. Àwọn kan wá láti wá bá àwọn pásítọ kẹ́dùn, àwọn kan sì wá láti wá kọrin jàgínníyòdò. Àwọn míràn sì wá láti wá fojú ara wọn rí àwọn' Pásítọ̀ Saikofìló lójú ayé, yàtọ̀ sí àwòràn wọn tí wọn máa ń rí nínú ìwé-ìròyìn àti nínú tẹlifíṣàn. Obìnrin tori ọ̀rọ̀ gbé koto odò. Ẹni tí kò lè rìn gan-an, ó ní kí wọ́n gbé òun.
      Tẹni kúku ni tẹni, wèrè dọjà rú tán, ìyá rẹ̀ tún gúnyán fún un jẹ. Awọn ọmọ Ìjọ Ọ̀nà Ìwà Mímọ́ pàápàá kò gbẹ́yìn. Bìbà ni oyún inú àti àṣẹ́ẹ̀dí wọn ṣí lọ ṣí ilé-ẹjọ́ bí eṣú, olùdásilẹ̀ ìjọ wọn, tí wọ́n mọ́ sí olóore,aláàánú àti Ọlọ́run àwọn.Gbogbo ìgbàgbọ́ tiwọn ṣáà ni pé iṣẹ́ ọwọ́ àwọn ọ̀tá alénímádẹ̀yìn tí wọ́n ti pinnu láti sin àwọn pásítọ̀ àwọn dé ibi kùnúnkùndun pẹ̀rẹ̀pẹ̀rẹ̀ odò ni. Ṣùgbọ́n wọ́n dúró lórí ìgbàgbọ́ wípé lábẹ́ àkóso bó ti lè wù kó rí, olódodo kò mí kú sípò ìka láéláé. Òtá kàn wulẹ̀ ń jagun láásán ni, Olúwa ló ní ìgbẹ̀yìn òdọdo.
Nípa èso wọn 
La ó fi mọ̀ wọ́n
Nipa ìwà wọn
La ó dá wọn lẹ́jọ́...
Nígbà tí àwọn pásítọ̀ sọ̀kalẹ̀ láti inú ọkọ̀, òkìkí "Saikọ..."Saikofìlọ́ gbalẹ̀ ranran. Àwọn náà ń bẹ́yín kẹẹ bíi àgbàdo òjò, wọ́n ń juwọ́ padà sí àwọn olólufẹ́ wọn pẹ̀lu ìdáhùn “Hàǹtútá mùǹtatà".
Aago mẹ́sàn-án géérégé ni adájọ́ bẹ̀rẹ̀ íṣẹ́. Ẹjọ́ mẹ́rin ọ̀tọ̀ọ̀tọ̀ ló wà nílẹ̀ fún gbígbọ́ lọ́jọ́ náà-
               Bíbéli wí pé, “ọgbọ́n ń kígbe ní òpópona, ó ń pariwo láàrin ọjà, ó ń kígbe lórí odi ilú, ó ń sọ̀rọ̀ ní àwọn ẹnu ibodè ilú, ó ní ẹ̀yin aláìmọ̀kan, ẹ ó tì pẹ́ tó nínú àìmọ̀kàn yín?” Bákan náà ni ọgbọ́n ń kígbe tan-tanan-tan ní ilé-ẹjọ́. Ẹni tó bá fẹ́ fi ọ̀rọ̀ ọlọ́rọ̀ kọ́gbọ́n, kí irú wọn fààyè sílẹ̀ lọ fojú lóúnjẹ ni kóòtù. Níbẹ̀ ni àbíìkọ́, àkọ́ọ̀gbà, alágídí ọkàn, ọ̀lẹ gìráà, onínúfùfù, olè, òfófó, onírìnkurìn bí akọ ajá àti òmùgọ̀ amukunmẹ́kọ tó bá ṣetán láti kọ́gbọ́n yóò ti rí ọgbọ́n kọ́.
               Ẹjọ́ tó kọ́kọ́ wáyé lọ́jọ́ náà ni ẹjọ́ ọmọ ilé-ìwé kan tí wọ́n fi ẹ̀sùn kàn pé ó gún akẹgbẹ́ rẹ̀ kan lọ́bẹ lọ́nà mẹ́fa ọ̀tọ̀ọ̀tọ̀. Nígbà tí wọ́n ní kò ró àwíjàre ohun tó rí lọ́bẹ̀ tó fi wàro ọwọ́, ó ní: "Akinọlá Akínṣẹ́yẹ ni orúkọ tí òbí sọ mí.
Àwọn ọmọ kíláàsì mi ni wọ́n ń pè mí ní "ẹ̀bà mẹ́fà". Mo sì ti kìlọ̀ fún wọn títí pé kí wọ́n má pè mi bẹ́ẹ̀ mọ́ ṣùgbọ́n wọn kò gbọ́. Wọ́n ní mo parí iṣù ẹ̀bà mẹ́fà lọ́jọ́ tí tíṣà wa ṣe ìnáwó òkú ìyá rẹ̀. Láti ọjọ́ náà ni wọ́n tí ń pè mí ní “ẹ̀bà mẹ́fà”. Ní ìjẹrin, Àdìgún tí mo gún lọ́bẹ ló tún pè mí ní “ẹ̀bà mẹ́fà”. Inú wá bí mi. Mo kọ́kọ́ mọ́ ọn lójú lẹ́ẹ̀mẹfà, ó tún pè mí bẹ́ẹ̀. Mo sún mọ̀ ọn, mo ta á láyà lẹ́ẹ̀mẹfà, ó tún pè mí bẹ́ẹ̀. Mo tún gbá a létì.
Lọ́jọ́ tí wọ́n kọ́kọ́ fara hàn nílé-ẹjọ́, àwọn agbẹjọ́rò kànànrìnkànàrìn mẹ́tàdínlógún ni wọ́n lọ gba ẹjọ́ wọn rò níwájú adájọ́. Ṣé ibi tí a bá ti rí arúgbó oníṣàngó, a jẹ́ pé òrìṣà ewélérè ló jà níbẹ̀. Níbi yòówù tí èyíkéyìí nínú àwọn agbẹjọ́rò ọ̀hún bá yọjú sí, lálà gbọ́dọ̀ lù níbẹ̀ lọ́jọ́ náà, akutupu gbọ́dọ̀ hu.
        Nígbà tí àwọn ọlọ́pàá gbé àwọn olùdásílẹ̀ dé, ariwo ńlá ta gèè. Àwọn afẹ́nifẹ́re àti òbítíbitì ọmọ ìjọ tí wọ́n pọ̀ ṣúà bíi ewé rúmọ̀ ń sa àwọn olùdásílẹ̀ wọn ní mẹ́sàn-an, mẹ́wàá. Àwọn kan tẹnu bọ orin, wọ́n n pàtẹ́wọ́ kíkankíkan. Ó ń gbọ́:
             Báyé ń gbógun 
		Bí èṣù ń dìtẹ̀
		 Èké ni wọ́n
		 Wọ́n kàn ń ṣẹ láásán ni...
   Bó bá tún bùṣe gàdà, wọn a tún pa orin dà, wọn a ní:
             Òtá ń lé wa
             Wọn ò lè bá wa
             A sáré títi
             Dọ́dọ̀ Jésù,
             A ní Jesù,
             A lóre ọ̀fẹ́
             A bojúwẹ̀yìn
             Àwọn ọ̀tá ṣubú
              Wọ́n ṣubú lulẹ̀
              Wọ́n sùn fọnfọn
             A béèrè wò, kín ló gbé wọn ṣubú?
              Wọ́n ní,
Ọ̀rọ̀ Olúwa ló sọ wí pé lẹ́ẹ̀mẹfà, síbẹ̀síbẹ̀, o tún pè mí bẹ́ẹ̀.
Mo gbá a lẹ́ṣẹ̀ẹ́ lẹ́ẹ̀mẹfà, ó tún pè mi bẹ́ẹ̀. Bí inú ṣe wá bí mi nìyẹn, ni mo wá gún un lọ́bẹ lọ́nà mẹ́fà. Ẹ jọ̀ọ́ dádì, inú ló bí mi sà, mi ò ní ṣe bẹ́ẹ̀ mọ́ sà. Iṣẹ́ èṣù ni sà..."
Adájọ́ wo Akinọlá títí, ó mi orí. O ní, “Inú ló bí ẹ ló jẹ́ kí o gún ọmọnìkejì rẹ̀ lọ̀bẹ̀ lọ́nà méfà? Bó bá lọ ṣe bẹ́ẹ̀ tó kú ń kọ́?”
Akinọlá bọ́ omi lójú pòòròpò, ó bẹ̀rẹ̀ sí tẹ́wọ́ pẹ́bẹ́pẹ́bẹ́ bíi àáyá tó fẹ́ tọrọ ọ̀gẹ̀dẹ̀ jẹ, ó ní, “kò lè kú sà, Àdìgún Kòkumọ́ ni orúkọ rẹ̀..”
Gbogbo èrò inú kóòtù bú sẹ́rìn-ín fún èsi tí Akinọlá fọ̀. Ṣùgbọ́n ọ̀rọ̀ kò ní wákátẹ̀ nínú mọ́. Adájọ gbé ìdájọ́ rẹ̀ kalẹ̀, ó ní, “Nítorí pé o gún ọmọnìkejì rẹ̀ lọ́bẹ lẹ́ẹ̀mẹfà, ìwọ náà lọ fi ẹ̀wọ̀n oṣù mẹ́fà péré jura. Bó bá di ọjọ́ mìíràn, wà á mọ̀ pé inú àbíjù máa ń kó olówó rẹ̀ sínú wàhálà ni. Nítorí náà lọ kọ́gbọ́n fún oṣù mẹ́fà lọ́gbà ẹ̀wòn.”
Ẹjọ́ keji tó wáyé ni tí bàbá ìsòbò kan tí wọ́n fẹ̀sùn kàn pé ó fún ọmọ bíbí inú rẹ̀ lóyún. Ọmọ rẹ̀ náà wà nínú ilé-ẹjọ́ gẹ́gẹ́ bí ẹ̀rí. Ò jọ bàbá rẹ̀ ọ̀hún ni ajọbú púpọ̀, àfi bíi ẹ̀pà ni wọ́n jọ ara wọn. Oyún ti di oyún oṣù méje gbintọ sínú ọmọ. Òun náà ń gbéjú gbéré bí ìgbà tí ọ̀fọ́nọ̀n gbé máńgòrò, ó ń gbájú táí bí ojú egbére.
Wọ́n ka ẹ̀sùn sí etí bàbá Ìsòbò, akọ̀wé kóòtù ní ṣé ó jẹ̀bi tàbí kò jẹ̀bi? Ọ̀rọ̀ kì í wúwo títí ká fọ̀bẹ bù ú. bàbá Ìsòbò lahùn, ó ní:
“Nítorí Ọnọ́un, ṣebí èmi ni mó bí ọ̀mọ̀ mì, èmi náà nì mò fún ọ̀mọ̀ mì nóyún. Nígbà tí ọ̀mọ̀ mi bá bí ọ̀mọ̀, ọ̀mọ̀ mi náà ni ọ̀mọ̀ mì bí fún mi. Èwo ló wá kan ti ìjọba níbẹ̀? ’’
Ọ̀rọ̀ wí pé ọmọ ẹni kì í dára títí ká fí ṣe aya kò nítumọ́ létí bàbá ìsòbò. ìdí nìyẹn tí gbólóhùn aṣàjẹ́-má-sẹ̀ẹ́ yìí fi jáde lẹ́nu rẹ̀. Gbogbo èrò inú kóòtù kú sílẹ̀ rangbọndan lọ́wọ́ ẹ̀rín.
Akáṣe, ṣebí ohun tó wu olómi gbígbóná ló fi omi gbígbóná rẹ̀ ṣe. Gàǹbàrì pa Fúlàní kò yẹ kó la ìjà lọ, Ẹran ọba ló kúkú fi iṣu ọba jẹ. Ó kàn jẹ́ pé ọ̀rọ̀ ijọba lágbára ni.        
Adájọ́ bèèrè bóyá bábá Ìsòbò ní lọ́ọ́yà. Bàbá Ìsòbò ni, "Ọnọ́un ni nọ́yà mi. Èwo tún ni ọ̀nọ̀ nọ̀yà nínú pé ọ̀mọ̀ ènìyàn nòyùn fùn ènìyàn? Wàhálà ẹ̀yin ènìyàn wọ̀nyí mà tiẹ̀ pọ̀ jù o. Ọ́gẹ̀nẹ́ bìko...."
   Adájọ́ ń wo bàbá ìsòbò tikà-tẹ̀gbin bó ṣe ń sọ̀rọ̀ bí ẹni tí àgbo rẹ̀ kù ọwọ́ kan. Ṣé ọ̀rọ̀ sùnnùkùn, ojú sùnnùkùn la fi ń wò ó. Adájọ́ ní kí wọ́n dá bàbá ìsòbò padà sí ọgbà ẹ̀wọ̀n, ó sì tún pa á láṣẹ pé kí wọ́n rí i pé wọ́n ṣètò dókítà tí yóò yẹ̀ ẹ́ wò bóyá a kì í ba mọ̀, àrùn ọpọlọ ló ń dà à láàmú.
           Bí akọ̀wé kóòtù ṣe ní kí òun pe ẹjọ́ tó kàn, ṣàdéédé ni fóònù ìléwọ́ ọkùnrin kan dún gananrangan. Adájọ́ gbójú sókè, ó ní, “Taa ni fóònù rẹ̀ dún yẹn?” Taa ló ni fóònù tó pariwo yẹn?”
           Ọkùnrin kan dìde, ó dọ̀bálẹ wòrá, ó ní “Èmi ni Olúwa mi. Mo gbàgbé kí n pa á nígbà tí mo wọlé ni. Olúwa mi, mo tọrọ àforíjìn sà.”
           Onídájọ Àkàndé Kobíowù tí kò gbọ́ ìrégbè, tí kò gbọ́ jégbe. Ó ní, “Ṣé Mùsùlùmí ni ẹ́ tàbí ìgbàgbọ́”
           Ọkùnrin náà fèsì lórí ìdọ̀bálẹ̀ níbi tó ti ń gbọ̀n ṣìgàṣìgà bíí àgbàlagbà ọ̀gà, ó ní “Kírísítẹ́ẹ̀nì ni mí sà, ọmọ ìjọ Saikofìlọ́ ni mi". Àwọn èrò inú kóòtù kùn lọ kùn-ùn. Wọ́n ní a ń jẹ èkuru kó tán, ẹnìkan tún ń gbọn ọwọ́ rẹ̀ sínú àwo.
      Adájọ́ yọ awò lójú, ó tẹjú mọ́ ọkùnrin ọ̀hún, ó bẹ̀rẹ̀ sí gbá a ní gbólóhùn. "Orí ẹ ò pé rárá. Stupid element. Ṣé nínú ṣọ́ọ̀sì tiyín, anyhow ni handset yín máa ń dún níwájú àwọn pastor yín. O mà tiẹ̀ gọ̀ púpọ̀ o. Ọpọlọ rẹ kò sọ fún ẹẹ pá handset kò gbọdọ̀ dún nínú court? Irú ọgbọ́n wo ni irú ìwọ idiot yìí fẹ̀ kọ́ àwọn ọmọ tiẹ nílé?
Ìwọ̀nba ènìyàn péréte ló kọ́kọ́ ń wo ọkùnrin akúnrí yìí nígbà tí ó kọ́kọ́ dé sí ìtamẹ́rin tí ó sì ń lu agogo gbọngan, gbọngan, yí òkítì-láyípo tí wọ́n mọ sáàrin oríta mẹ́rin náà tí wọ́n sì mọ ère jagun-jagun kan ti òun ti ìbọn sórí òkítì náà. Àkókò kan tí àwọn ológun ṣe ìjọba ọlọ́dún gbọọrọ ni wọ́n mọ ère náà síbẹ̀. Ẹ̀gbọ́n yàn kí àbúrò má rojú ni àwọn ìjọba ológun ìgbà náà fi ère sọ́jà mímọ sí ààrin ìlú káàkiri ilẹ̀ Nàìjíríà ṣe nígbà náà. Ó fẹ́rẹ̀ẹ́ jẹ́ pé gbogbo ìlú pátá ni ère sọ́jà wà. Àfi bí ẹni pé orílẹ̀èdè àwọn ológun nìkan ni Nàìjíríà jẹ́.
Ìgbà kúkú lonígbà ń lò.
Nígbà tí ọkùnrin yìí kọ́kọ́ bẹ̀rẹ̀ sí lu agogo rẹ̀ yípo òkítì-láyípo yìí, ìwọ̀nba àwọn tó ń wò ó rò pé bóyá àwọn àbọ̀dé ológun ló tún ní ohun kan-án ṣe nídìí ère sọ́jà tó wà níbẹ̀ ni. Ṣùgbọn ọkùnrin yìí kò lo ìpèdè tó jẹ mọ́ ti ológun, dípò bẹ́ẹ̀, ìpèdè ẹ̀sìn ló rí tẹnu rẹ̀ jáde. Ṣé bí ó bá jẹ́ pé ó wọ aṣọ funfun gbagẹrẹ bí i ti àwọn Séráfù tàbí Sẹ̀lẹ́ ni, àwọn ènìyàn ìbá ti tètè mọ̀ pé wòlíì tàbí ajíhìnrere kan ni. Ṣùgbọ́n, ẹnu ṣòkòtò àti ṣẹ́ẹ̀tì alápá gígùn kan ló wọ̀. Ṣòkòtò dúdú, ṣẹ́ẹ̀tì funfun. Ohun kan tí ó lè mú ènìyàn fura sí ọkùnrin yìí pé bóyá wòlíì ni ni ti irun rẹ̀ tí ó kún, tí ó gùn, tí ó sì bò ó lórí dé èjìká. Bákan náà sì ni igbe tí ó ń ké pé, “Ẹ wá gbọ́ ọ̀rọ̀ Olúwa, ẹ̀yin ọmọ ènìyàn” àti orin tí ó rí dánìkan kọ bí ó ti ń yí òkítì-láyípo ká pé: 
	“Ìgbàlà ọ̀fẹ́ mo mú wáá o 
	Ẹ wá gba ìgbàlà ọ̀fẹ́ o.”
Oòrùn tó ti mú látàárọ̀ ti bẹ̀rẹ̀sí wọ àkọ̀ rẹ̀ lọ lójú sánmò lọ́hùn-ún. Fàì ni oòrùn náà ti ń jó ènìyàn lára bí omi gbigbona láàárọ̀. Gbogbo ènìyàn ló tilẹ̀ ti ń sọ pé ko lè tó agogo mẹ́rin ìrọ̀lẹ́ kí òjò tó dé. Ṣebí òjò wọ̀wọ̀ọ̀wọ̀ ní í pẹ̀kun oòrùn heheehe. Ti ọjọ́ kò rí bẹ́ẹ̀. Agogo mẹ́rin ìrọ̀lẹ́ ṣẹ́ṣẹ́ kọjá ni Ọkunrín akúnrí yìí dé sí ìtamẹ́rin. Bí òjò kò bá sì tẹ̀lẹ́ irú oòrùn ajóni-bí-iná ti ọjọ́ yìí, kan-kan-an-kan ni oòrùn bẹ́ẹ̀ yóo ranjú bí i ti àgùtàn tí wọ́n bẹ́ lórí ,títí ilẹ̀ yóò fi ṣú pátá. Tọjọ́ tí à ń wí yìí tún yàtọ́. Bí ọkùnrin akúnrí yìí ti dé Ìtamẹ́rin gan-an ni agbára oòrùn lọ sílẹ̀ wọ̀ọ̀ bí ọbẹ̀ inú páànu tí a ṣẹ̀ṣẹ̀ sọ̀ kalẹ̀ lórí iná.
     "Ó ní láti jẹ́ pé abàmì ẹ̀dá kan ni ọkùnrin tó ń yí ère sọ́jà po yìí o. Abó ò ri bí oòrùn tó ń fẹjú fòò nísinyìí ṣe pajúdé pi?” Ọkunrin kan tó dúró lẹ́nu ọ̀nà sọ́ọ́bù tí Hàmẹ́ẹ̀dì ti ń ta oògùn ló sọ báyìí.
Hàmẹ́ẹ̀dì pàápàá fèsì: “Èmi náà mọ̀ ti ń wò ó bẹ́ẹ̀ látòní. Méè mọ̀ wí i ìwọ náà ri bẹ́ẹ̀. Òjò ni mo mọ̀ wí èèyàn-án mú. Oníyèé ń móòrùn o.””
       Ẹni tó kọ́kọ́ sọ̀rọ̀ ní: “Hàmẹ́ẹ̀dì, ìyẹn ni pé o kò tilẹ̀ le yí èdè yín yìí padà díẹ̀, kí o sọ ojúlówó Yorùbá?”
       “ Yèé nì ni wí àdàmọ̀dì Yorùbá ni mo ń sọ ìí? Ó tilẹ̀ mọ unǹkàn. Àn mọ́ ọn bí ni léwúrẹ́ kán rèsọ̀ àgùntàn là a yà? Méèé sọmọ àlè ní tèmi. Mé le sọ èdè mi nù láéláé. O jẹ́ jẹ́kán mọ́ ọn wo ẹni ń mú oòrùn láìṣe òjò ìí.”*⁴
    Àwọn méjèèjì jámi lórí àròyé tí wọ́n ń ṣe, wọ́n ń wo ọkùnrin akúnrí tí ń kọrin:
		“Ìgbàlà ọ̀fẹ́ mo mú wáá o
		Ẹ wá gba ìgbàlà ọ̀fẹ́ o.”
      Ní báyìí, àwọn ènìyàn tó ń wòran ọkùnrin yìí ti pọ̀ gan-an ju ti àtẹ̀yìnwá lọ. Àwọn ọmọdé ló ti kọ́kọ́ ń dúró ni méjì, mẹ́ta láti wo ọkùnrin yìí. Gbogbo àwọn tó ń kiri ọjà lọ ló ti pàǹtèté*⁵ ọjà sórí láti wòran. Ṣùgbọ́n àwọn àgbàlagbà náà ti pọ̀ tí wọn ń wòran. Ó kéré tán, àwọn àgbàlagbà tó wà ní ìdúró ti tó àádọ́ta, ó kàn jẹ́ pé àwọn ọkùnrin tó wà níbẹ̀ kò ju mẹ́fà lọ ni. Obìnrin ni gbogbo àwọn tó kù. obìnrin tí ọ̀rọ̀ bá dé ibi kí á wòran ọ̀fẹ́ bí irú èyí. Nígbà tí ọkùnrin tó ń lu agogo gbọngan, gbọngan, tó si ń kọrin ní ìdágbá-ìdágbá yìí náà wòye pé èrò tó péjọ ti pọ̀ díẹ̀, àti pàápàá tí àwọn tó wá ná ọjà alẹ̀ ní ìtamẹ́rin náà ti ń dé ní ení tere, èjì tere tí ọjà fi í kún, ó gun orí òkítì-láyípo tí ó ti ń yípo látàárọ̀. Ó dáwọ́ agogo lílù dúró. Ó rìn yípo ère sọ́jà tí wọ́n mọ sí orí òkítì-láyípo náà bí ẹni pé ó ń gbàṣẹ lọ́wọ́ ère náà kí ó tó mú ọ̀rọ̀ sọ. Ó gbójú sókè wo àwọsánmọ̀ bí ẹni tó ń bá Olódùmarè sọ̀rọ̀. Ó tún wo gbogbo àwọn tó dúró yíká-yíká. Ó wá bẹ̀rẹ̀sí sọ̀rọ̀:
       “Mo kí gbogbo ẹ̀yin tí Ọlọ́run fún ní àǹfààní láti gbọ́ ọ̀rọ̀ mi ní ìrọ̀lẹ́ yìí. Mo kí gbogbo ẹ̀yin tí ẹ wà ní ìdúró pé, ẹ kú ìdúró. Bákan náà ni mo kí ẹ̀yin tí ẹ rí nǹkan kan fidí lé pé, ẹ kú ìjókòó. Mo kí ẹ̀yin bàbá mi àti ìyá mi gbogbo. Mo kí ẹ̀yin ẹ̀gbọ́n mi lọ́kùnrin àti lọ́bìnrin. Mo sì kí ẹ̀yin àbúrò mi lọ́kùnrin, lóbìnrin. Mo bá gbogbo yín yọ̀ pé ẹ̀yin ni ẹni àkọ́kọ́ tí Ọlọ́run gbà láàyè láti gbọ́ dẹndẹ ọ̀rọ̀ àgbọ́fikọ́gbọ́n tí Ẹlẹ́dàá fẹ́ ẹ́ ti ẹnu mi tú jáde ní ìrọ̀lẹ́ yìí. Ẹ̀bẹ̀ kan tí n ó bẹ gbogbo yín ni pé kí ẹ jọ̀wọ́ kí ẹ fi sùúrù àti ìfaradà bá mi gbọ́ ọ̀rọ̀ náà. Ẹ̀yin tí ẹ wà ní ìdúró, ẹ má bínú pé ẹ kò rí nǹkan fìdí lé. Ohun kan tí mo mọ̀ dájú ni pé nígbà tí mo bá fi ẹnu lé ọ̀rọ̀ mi, bóyá ni ẹ̀yin tí ẹ wà lórí ìdúró tilẹ̀ le rántí mọ́ pé orí ìdúró lẹ wà. Bí ilẹ̀ tilẹ̀ ṣú, kedere ni a ó ò máa rí ojú ara wa nítorí mo mọ̀ pé àwọn iná tó wà lára òpó iná wọ̀nyí yóó tàn rokoso lágbára Ọlọ́un. Ó dájú pé àwọn oníṣẹ́ mọ̀nà-mọ̀ná kò ní í já wa ní tàmọ́-ọ̀n.”
       Púpọ̀ nínú àwọn èrò tó dúró rẹ́rìn-ín ìyàngì, wọ́n sì ń sọ ní àsọgbà pé, ‘A á sọ pé ẹ wí bẹ́ẹ̀ o! A ó sọ pé ẹ wí bẹ́ẹ̀ of Hàmẹ́ẹ̀dì ní tirẹ̀ kọjú sí ọ̀rẹ́ rẹ̀ Kílẹ́mẹ̀ntì, óní: “Ìghan oníyan tilẹ̀ mọunǹkàn. Ṣé ẹni ń móòrùn lé nì í lè múná NÉPÀ dúró?". Kílẹ́mẹ́ǹtì náà fèsì, “Ìyẹn bí iná mọ̀nà-mọ́ná kò bá ṣe mọ́na-mọ̀na.”
Àfi bí ẹni pé ọkùnrin akúnrí yìí gbọ́ ohun tí àwọn ènìyan ń wí. Ó ní, “Bí ináa mọ̀nà-mọ́ná bá sì ṣe mọ́na-mọ̀na, ẹ ránti pé òṣùpá tí ń já tòò ńí àkókò yìí kò ní í ṣe ṣúpa-ṣùpa.” Awọn ènìyàn rẹ́rìn-ín. Ó wá ń bá ọ̀rọ̀ rẹ̀ lọ. Ó ní:
           “Kí n tó máa bá ọ̀rọ̀ mi lọ, ẹ jẹ́ kí á gbàdúrà kí áfi ti Oluwa ṣaájú ohun gbogbo.” Ó ní, “Olúwa, Ọlọ́run, Olódùmarè, a dúpẹ́ pé ó wù yin nínú àánú yín láti mú ìpéjọpọ̀ yìí wáyé. A dúpẹ́ fún oore yin lórí ẹnìkọ̀ọ̀kan tó wà níhìn-ín. Baba wa Aláànú jùlọ, Ẹ jọ̀wọ́ ẹ jẹ́ kí ọ̀rọ̀ ẹnu mi, àti ìṣàrò ọkàn mi jẹ̀ ìtẹ́wọ́gbà lọ́wọ́ yín, kí ó sì so èso rere lọ́kàn gbogbo àwọn tí yóò gbọ́ mi ní ìrọ̀lẹ́ yìí, ní orúkọ Jéésù Kristi, Olúwa wa. À-à-mín.” Àdúrà pari, akúnrí ń bá ọ̀rọ̀ rẹ̀ lọ.
           “Ó dá mi lójú pé bóyá ni a lè rí ẹni tí ó mọ̀ mí rí nínú gbogbo ẹ̀yin tí ẹ wà níhìn-ín lónìí. Bẹ́ẹ̀ ni. Ìdí ni pé ní ọ̀sán yìí ni mo wọ ìlú yìí gẹ́gẹ́ bí Ọlọ́run Ẹlẹ́dàá ti fi rán mi pé kí n wá jẹ́ ìhìnrere yìí ní ìlú kan tí wọ́n fi ìfẹ́ tẹ̀dó. Ó ṣòro fún mi láti mọ ìlú náà gan-an. ìlú Òkèigbó ni mo ti kọ́kọ́ dúró, ṣùgbọ́n ẹ̀mi sọ fún mi pé n kò tí ì dé ìlú náà tí a fi ìfẹ́ tẹ̀dó. Mo tún mú ọ̀nà pọ̀n, mo dé Ayépé-Ọlọ́dẹ, ẹ̀mi tún sọ fún mi pé, mo ti tún kọjá ìlú tí a fi ìfẹ́ tẹ̀dó, pé kí n padà sẹ́yìn. Báyìí ni mo tún padà sẹ́yìn. Bí mo ti dé oríta ìsàlẹ̀ yẹn (ó na ọwọ́ síbẹ̀) ní ojú ọ̀nà gbòòrò tó kọjá lọ sí oǹdó ni ẹ̀mi sọ fún mi pé mo ti dé ibi tí mò ń lọ, ni mo bá yà sí ìlú yìí.”
           Àwọn ènìyàn bẹ̀rẹ̀ sí wí pé, “A dúpé lọ́wọ́ Ọlọ́run o! Jéésù, o ṣeun o! Ọlọ́run, o mọ̀ ṣé o!”
           Ọkùnrin yìí tún ń bá ọ̀rọ̀ rẹ̀ lọ, ó ní: “Mo dúpẹ́ lọ́wọ́ Baba wa, Kábíyèsí Olúgbọsìn...” Àwọn ènìyàn gé ọ̀rọ̀ mọ́ ọn lẹ́nu, wọ́n ń wípé “Olúbọ́sìn ni o.”
           Òun náà bá ní, ‘Ẹ jọ̀wọ́, ẹ má bínú. Kí àwọ́n Kábíyèsí náà fi orí jin mí. N kò mọ̀ pé Olúbọ́sìn ni ẹni tí ó júwe ààfin fún mi pè é. Awọn Kábíyèsí ló gba ni lálejò, tí wọ́n fún mi jíjẹ àti mímu ní ọ̀sán yìí.
Àkàngbé gbé orí sókè, ó sí aṣọ ojú fèrèsé tó wà ní ìgbèrí ibùsùn rẹ̀ láti tún wo bí ìta ti rí. Bóyá ilẹ̀ tún ti mọ́ sí i. Ó pẹ́ tó ti ń gbúròó àwọn àkùkọ bí i mẹ́ta kan tí wọ́n ti ń kọ àkọgbà. Èyí ni ìgbà kẹrin tí Àkàngbé yóò yọjú wo ìta láti orí ibùsùn tó wà. Kíkọ àwọn àkùkọ ló sì jẹ́ kí ó rò pé ilẹ̀ ti mọ́. Ìgbà tí ó kọ́kọ́ gbúròó kíkọ àkùkọ, tí ó tẹ iná àtẹ̀tàn to wà lábẹ́ ìrọ̀rì náà ló rí pé agogo méjì òru ló ṣẹ̀ṣẹ̀ lù nígbà náà. Èyíinì nígbà àkọ́kó tó gbọ́ kíkọ àkùkọ. Èrò kan sọ sí i lọ́kàn. Ó rẹ́rìn-ín múṣẹ́ bí ó ti ń sọ nínú ara rẹ̀ pé, “Onírọ́ ni àwọn àkùkọ yìí o. Ṣe bí àwọn àgbà sọ pé, “Ojúmọ́ lóde e! ” ni wọ́n sọ pé wọ́n máa ń wí Ṣé ojúmọ́ ti mọ́ lóde ní aago méjì òru yìí?”
Ìgbà tí Àkàngbé tún yọjú wo ìta ní ẹlẹ́ẹ̀kẹrin yìí, ó tún tẹ iná àtẹ̀tàn tí ń bẹ lápákan ìrọ̀rí náà ó sì ri pé aago márùn-ún tì ku ìṣẹ́jù mẹ́ẹ̀ẹ́dọ́gbọ̀n. Ó dùn ún pé àkókò tí orún ṣẹ̀ṣẹ̀ fẹ́ máa dùn mọ́ oun gan-an ni ilẹ̀ mọ́. Ó kúkú ti jí láti aago méjì, bẹ́ẹ̀ ni kò sì rí orun sùn mọ́ láti ìgbà náà. Bí ó ti máa ń ṣe é nù-un nígbà yòówù tí ó bá ti ń fẹ́ lọ sí ìdálẹ̀ kan. Kì í rí orun sùn wọra títí ilẹ̀ yóò fi mọ́: Àkàngbé gbàgbọ́ pé òwúrọ̀ lọjọ́, nítorí náà, ibi yòówù tí yóò bá rin ìrìn-àjò lọ, ó tẹ́ ẹ lọ́rùn kí ó tètè lọ, kí ó lè tètè dé. A tilẹ̀ máa wí nínú ara rẹ̀ pé, “Àtètè lọ ni àtètè dé, nítorí pé, àtètè sùn ni àtètè jí, ẹni tó tètè kú, yóò rí ilẹ̀ mú lọ́run.”
   Wùyà ni Àkàngbé dìde nílẹ̀. “Àṣẹ́ ìlẹ̀ ti mọ́. Orun yìí sì ṣẹ̀ṣẹ̀ wáá fẹ́ mú mi lọ. Ẹ̀sù mà tilẹ̀ ni orun o. Tí mo ti jí kalẹ̀ láti aago méjì òru. Àkókò tó yẹ kí n ṣẹ̀ṣẹ̀ jí gan-an ni orun wáá dé. Irọ́ ni ìwọ amúnilọ́lẹ orun yìí n pa. Èmi kì í ṣe òlẹ ní tèmi. Òlẹ nìkan níí pòṣé bí àkùkọ bá ti ń kọ.” Bí Àkàngbé ti ń ro nǹkan wọ̀nyí lọ́kàn bẹ́ẹ̀ ló ń fi aṣọ ìbora rẹ̀ pamọ́ sínú kọ́ńbọ́ọ̀dù àṣemógiri tí ń bẹ nínú yàrá rẹ̀, tí ó sì lọ̀ àsọ̀ ìnurá rẹ̀ mọ́ ìdí. Ó kọrí sí yàrá ìyàwó rẹ̀ láti lọ jí onítọ̀hún.
    “À! Bàbá Olú,ṣé ilẹ̀ ti mọ́ ni? Kò sì tí ì pẹ̀ tí mo ṣẹ̀ṣẹ̀ sùn lọ ò’,
    “Kin ló dé? Tàbí o kò rí orun sùn bí i tèmi náà?”
    “Kì í ṣe pé n kò rí orun sùn. Ọmọ yìí ló yọ mí lẹnú díẹ̀. Ó jọ bí ẹni pé ara rẹ̀ gbóná díẹ̀. Ṣe ló ń gbin bí èyí tí wọn di ẹrù lé lórí. Ìgbà tí ara rẹ̀ balẹ̀ diẹ̀ tí ó sùń lọ ni èmí náà tó sùn.” “Kín ló wá dé tí o kò wá jí mi? Ṣé o ti lo oògùn fun?”
    “Ìgbà tí mo mọ̀ pé ẹ máa ji lọ sí ibì kan ni kò jẹ́ kí n wá ji yín. Mo sì ti lo Junior Asprin, Piccan àti Teething powder fún un. Òun náà ló jẹ́ kí ara rẹ̀ tètè wálẹ́ tí ó fi sùn báyìí.”
    “Ó ní láti jẹ́ pé ó ń gbóná eyín ni. Òun náà fẹ́ tètè máa jẹ àgbàdo tútù. O káre jàre Olú, ọwọ́ mi yóò tún tètè ba ìyá rẹ.”
    “Ọwọ́ bíbà báwo? Ọjó wo lẹ̀ ń jẹ́ kì olúwarẹ̀ sinmi. Tàbí ẹ jẹ́ kí ọmọ pé oṣù kan àbọ̀ tí ẹ fi ń wá lóru lóru?”
    “Ìwọ lo mọ̀. Sáà lọ bá mi dáná. Òwúrọ̀ lọ́jọ́, iṣẹ́ làwa fi ń ṣe níhìn-ín, bí ó tilẹ̀ jẹ̀ pé ẹmu ni wọ́n fi ń mu ní ìhà ibi kan.” “Ṣe bí ìlú yín náa ni wọ́n ti í jí fi òórọ̀ kùtù mu ẹmu,”
    Àkàngbé kò dúró gbọ́ ohun tí ìyàwó rẹ̀ wí kẹ́yìn yìí. Ó ti kọrí sí yàrá rẹ̀ láti lọ mú ọṣẹ àti orín ìfọyín rẹ̀. Ó bọ́ sí balùwẹ, ó lọ fọyín, ó sì wẹ̀.
    Kẹ́mi pàápàá ti sáré dáná. Ọkọ tirẹ̀ kì í ṣe alákòwé tí í máa jí mu tíì tàbí jẹ búrẹ́dì bí ó bá ń lọ sí ìdálẹ̀. Ọkà iṣu ló gbádùn láti máa jẹ bí ó ba ti ń jí jáde nilé. Ọjọ ìsinmi nìkan ní í fi ẹyín jẹ búrẹ́dì.
   Ó pẹ́ díẹ̀ kí ó tó mọ́ Kẹ́mi lára láti máa jí ṣe oúnjẹ fún Àkàngbé bí onítọ̀hún bá ń jí lọ sí ibì kan. Ṣe ló tilẹ̀ máa ń fi ọkọ rẹ̀ ṣe yẹ̀yẹ́ pé sààrì ni ó máa ń jẹ. Á ní, “O káre o ọkọ mi. Àkàngbé, A-jẹ-sààrì má gbààwẹ̀.” Ọkọ rẹ̀ náà á ní. “ìwọ lo mọ̀
   Ọjọ́ kan ni Àkàngbé pàápàá ṣe àlàyé ohun tó fà á tí ó fi gbádùn látì máa tètè jẹun àárọ bẹ́ẹ̀. Ṣé bí kò bá ní ìdí obìnrin kì í jẹ́ “Kúmólú”, èyí tó bá sì jẹ́ Kúmólú a jẹ́ pé ìkú ti mú Ólú ilé wọn lọ ni. Àkàngbé sọ fún ìyàwó rẹ̀ pé láti kékeré ni oúnjẹ àjíjẹ ti mọ́ òun lára, ó ni ọ̀dọ̀ ìyá òun àgbà ni òun ń gbé nígbà tí òun wà ní ilé-ẹ̀kọ́ alákọ̀ọ́bẹ̀rẹ̀. Ìyá yìí fẹ́ràn ọmọ púpọ̀, kì í sìí fẹ́ kí ìyà olóókan jẹ ọmọ òun, kí a má wulẹ̀ sọ ti ọmọ-ọmọ. Nípa báyìí, ìyá òun àgbà kì í fẹ́ kí ẹbi pa-òun àti àwọn àbúrò òun Adéyemí àti Omílajú tí wọ́n ń gbé ọ̀dọ̀ ìyá àgbà nígbà náà. Wọn kò tí ì bí Àlàdé tí ó jẹ́ àbíkẹ́yìn mọ̀mọ́ wọn ní àkókò tí à ń wí yìí. Òun kò tilẹ̀ tí ì dáyé tí ìyá àgbà fi kú. Nítorí náà kò ní àǹfààní láti gbádùn ìyá náà orúkọ ẹni tí ń jẹ Àjàyí, àti bàbá àgbà (baba ìyá wọn). Arékèémáṣe ọkùnrin mẹ́tà.
   Gẹ́gẹ́ bí Àkàngbé ti sọ fún Kẹ́mi, ó ní kí ebi má ba pa òun ní ilé-ẹ̀kọ́, ìyá àgbà máa ń jí se oúnjẹ fún òun àti àwọn àbúrò òun ni. Lẹ́yìn oúnjẹ, ìyá yóò tún fún òun ní eépìnnì làti fi jẹun ní ìjáde aago mọ́kànlá bẹ́ẹ̀ ni àjẹtì ni oúnjẹ eépìnnì nígbà tí à ń wí yìí. Ó fi kún ọ̀rọ̀ rẹ̀ pé nígbà tí òun náà dàgbà tó oúnjẹ sè, tí òun sì ń lọ sí ilé-ẹ̀kọ́ Mọdá, bákan náà ni òun máa ń jí jẹun kí òun tó lọ sí ilé-ẹ̀kọ́. Ìdí nì pé ẹnu oúnjẹ tí òun yóò bá jẹ lọ́sẹ̀ ni òun máa ń rù ti oko wálé ni ọjọ́ Sátidé pẹ̀lú sílè kan (kọ́bọ̀ mẹ́wàá) tí òun yóò fi jẹun ni aago mókànlá. Kọ́bọ̀ méjì ni owó oúnjẹ aago mọ́kànlá. Ilé-ẹ̀kọ́ Mọdá tó sì lọ wà ní ibùsọ̀ máìlì mẹ́rin sí ìlú rẹ̀ nítorí pé kò sí irú ilé-ẹ̀kọ́ bẹ́ẹ̀ ní ìlú tiẹ̀ nígbà náà, àyúnbọ̀ ọjoojúmọ́ ni. Ẹsẹsì ni nǹkan ìrìnnà.
Lọ́nà mìíràn ẹ̀wẹ̀. Àkàngbé sọ pé bí oúnjẹ alẹ́ ṣe jẹ́ 'abánikú," bẹ́ẹ̀ ni oúnjẹ àárọ̀ jẹ́ "ẹ kú àtọ̀runbọ̀". Ó sọ fún Kẹ́mi pé, kò yẹ kí ènìyàn máa jáde nílé láàárọ̀ láì jẹun. Bí ènìyàn bá jáde nílé tí kò jẹun àárọ̀ bí ìjànbá bá ṣẹlẹ̀ sí olúwarẹ̀ ńkọ́? Okun inú wo ni yóò fi gbé ìjàǹbá náà? Bí ọ̀rọ̀ bá di dìgbàdìgbà lọ́nà ilé ìwosàn, ǹjẹ́ ewu ńlá kọ́ ni láti fún ẹni tí kò jẹun sínú ní oògùn tàbí abẹ́rẹ́ báun? Ṣe bí enìyàn a máa jáde nílé tí ìṣèlẹ̀ mìíran, yàtọ̀ sí Ijàǹbá, lè gba oúnjẹ lẹ́nu olúwarẹ̀ títí di alẹ́. Irú ìṣẹ̀lẹ̀ bẹ́ẹ̀ le jẹ́ ti ayọ̀ tàbí ti ìbànújẹ́, ó le jẹ́ ìròyìn tó ba ni nínú jẹ́ tàbí ti ìdùnnú, bẹ́ẹ̀ ni bí ènìyàn bá gbádùn láti máa fi ebi pa inú ara rẹ̀, kò ní ṣe aláì gbádùn ìkérora ọgbẹ inú bó bá yá.”
    Onírúurú àlàyé báyìí ni Àkàngbé ṣe fún ìyàwó rẹ̀, onítọ̀hún náà sì rí i pé òótọ́ ni gbogbo ohun tó ń sọ. Kẹ̀rẹ̀-kẹ̀rẹ̀, ewé pẹ́ lára ọsẹ. Oúnjẹ àjísè mọ́ Kẹ́mi lára, inú ọkọ rẹ̀ sì ń dùn si i. Ṣùgbọ́n òun fúnra rẹ̀ kì í jí jẹun bí i ti ọkọ tó lè jẹun ní aago kan òru bó bá ti jẹ́ dandan fún un láti jáde nílé. Kò mọ́ Kẹ́mi lára ní tirẹ̀
    Ní báyìí, Àkàngbé ti jẹun tán. Ó ti ta mọ́ra. Ó wọ sòkòtò àti kóòtù aláwọ̀ pupa rẹ́sú-rẹ́sú kan. Sẹ́ẹ̀tì funfun ló wọ̀ tẹ́lẹ̀ kóòtù náà ó di táì onírun-imú-ológbò. Ó dì gágá, dì gogo, ó fa àpò ìfàlọ́wọ́ rẹ̀. Ó dàbí ẹni tó ṣèṣè ti òkè òkun dé, ó fa Kẹ́mi mọ́ra ó fi ẹnu kò ó lẹ́nu. Ó wo aago ọrùn-ọwọ́ rẹ̀. Ó ní, “tójú Olú o. Màá dé ní alẹ́ lágbàra  Ọlọ́run.” Kẹ́mí náà fèsí, “Ẹ mà jẹ̀ẹ́ kí ilẹ̀ sú jù kí ẹ tó dé o. Mo fi Olọ́run sìn yín o."
  Àkàngbé jáde, Kẹ́mi pa ilẹ̀kùn dé, ó yí kọ́kọ́rọ́ sí i léyìn. Ó ku òun àti ọmọ rẹ̀ Olú nìkan nínú ilé àdágbé wọn. Àkàngbé tí kọrí sí Èkó tí wọ́n rán an lọ láti ibi iṣẹ́ wọn. Bẹ́ẹ̀ ló máa ń lọ ní ẹ̀ẹ̀kọ̀ọ̀kan tí ó sì máa ń dé lálẹ. Aago mẹ́fà ku ogún ìṣéjú ni Àkàngbé jáde nílé ní àárọ̀ ọjọ́ yìí.
    Ilé àdágbé ti àwọn alákòwé ni Àkàngbé àti ìyàwó pẹ́lú ọmọ wọn kan ṣoṣo tí wọ́n ṣẹ̀ṣẹ̀ bí ń gbé. Àwọn mẹ́ta péré náà ló sì ń gbé odidi ilé tí à ń wí yìí. Pẹ̀tẹ́ẹ̀sì ni, ṣùgbọ́n kíkọ́ rẹ̀ yàtọ̀. Ti alákọ̀wé ni. Kò jọ irú ilé tí gbogbo ayé ń kò ní ìgboro.
    Ọ̀nà méjì ló wọ inú ilé yìí. Ònà kìn-ín-ín ni èyí tó wọ inú ilé gan-an. Èkejì ni ó wọ ibi ìgbọ́kọ̀sí, ṣùgbọn ní ẹ̀gbẹ́ kan ibi ìgbọ́kọ̀sí yìí ni ẹnu ọ̀nà mìíràn tó wọ inú ilé lọ́hùn-ún tún wà. Inú ilé ìdáná gan-an ni ọ̀nà náà já sí. Bi a bá ti wọlé àtẹ̀gùn wà lọ́wọ́ àlàáfíà. Àtẹ̀gùn yìí ni ènìyàn yóò gbà gun òkè lọ. Bí a bá ti kọjá ibi àtẹ̀gùn yìí kẹ́sẹ́-ni a ó kan àwọn àga tí Àkàngbé tò sí yàrá ìgbàlejò. Yàrá ìgbàlejò náà tóbi díẹ̀. Wọ́n fi kóńbọ́ọ̀dù ti wọ́n to oríṣìíríṣìí ìwé sí dá yàrá náà sí méjì. Ibi ìgbàlejò wà ní apá ọ̀tún. Apá àlàáfíà ni àwọn àga àti tábìlì ìjẹun wà. Èyínnì wà lẹ́yìn kọ́ńbọ́ọ̀dù ìkówèésí. Lẹ́yìn ibi ìjókòójẹun ni ẹnu ọ̀nà tó wọ ilé ìdáná wà. Nibẹ̀ ni yàrá ìdáná àti yàrá ìkéṣùsí wà.
    Gẹ́gẹ́ bí ilé yìí ti ri, kò sí àlejò tó lè mọ ibi tí àwọn olùgbé ibẹ̀ ń sùn àyàfi tí wọ́n bá mú olúwarẹ̀ gòkè lọ. ìdí nì pé ní orí òkè ni yàrá mẹ́ta tí wọ́n ń sùn sí wà. Àkàngbé ń lo ọ̀kan, ìyàwó rẹ̀ ń lọ̀kan, wọ́n sì fi ọ̀kan ìyókù sílẹ̀ fún àlejò. Lórí òkè yìí náà ni ilé-ìwẹ̀ àti ilé-ìyàgbẹ̀ wà.
    Lójijì ni Kẹ́mi dédé gbó ganranran tí aago ẹnu ọ̀nà wọn lù. Ẹnìkan ló tẹ aago ẹnu ọ̀nà náà ní ìta. Aago yìí ló dípò ilẹ̀kùn kíkàn . Kẹ́mi yára kúrò ní ìdí bẹ́ẹ̀dì ọmọ rẹ̀ tó bẹ̀rẹ̀ sí. Ó ṣẹ̀ṣẹ̀ ń fi ọwọ́ ba orí ọmọ náà láti wò ó bí ara rẹ̀ ti ṣe túbọ̀ balẹ̀ sí.
Bí Kẹ́mi ti sọ̀kalẹ̀ bẹ́ẹ̀ ló gbé ojú sókè wo aago ẹ̀gbẹ́ ògiri tí ń bẹ ní yàrá ìgbàlejò wọn. 
Làbúle Tańmọ̀lá, Péjú pẹ̀lú iyá rẹ̀ ń bọ̀ láti oko. Péjú, ru igi, iyá rẹ̀ si ru ẹ̀gẹ́. Gaàrí tó tán nílé wọn lálẹ̀ àná ló fa ṣábàbí oko ti wọn jí lọ láàárọ̀ yìí.
     Péjú fẹ́ràn lati máa ran iyá rẹ̀ lọ́wọ́, nitorí pé ò mọ̀ pe iyá óun níkan lo ku mọ́ óun láti ìgbà ti Àkànjí, bàbá rẹ̀ ti kú ni nǹkan bi ọdùn mẹ́fà sẹ́yìn ni ẹrù ìtọ́jú ọmọ kan ṣoṣo ti o fi ṣáyé ti di ti Àbíkẹ́ níkan. Ikù Àkànjí náà lo fa ai lọ si ilé - ìwé mọ́ fún Péjú. ìdí ni pé agbara, Àbíkẹ́ níkan kò le ṣe iṣẹ́ láti bọ àwọn méjeèjì, ki Péjú sì tún máa san owó ilé - ìwé.
Péjú àti iyá rẹ̀ ń lọ láì sọ́rọ́. Gbogbo àwọn ènìyàn ti wọ́n n pàdé lóju ọna ló ń ki tìyátọmọ ku ẹrú niton pé ẹrù ti wọ́n ru gọntiọ. Ọrún ti wọ Péjú, ṣúgbọn, o mọ̀ pe ènìyàn ti ko lẹ́ni kíí ṣa sigbo, nítorí náà o ń fi ọkan gbé ẹru náà lọ.
      Làìpẹ, wọn ń wo abule Tańmọ̀lá níwàjú. Inu Péjú dún pe óun ti fẹ́rẹ̀ de abúlé. O tẹṣẹ̀ mọ́rìn bi i pé ko ru nǹkankan. Ẹsin kìí kọ éré asarele. Bí wọ́n ṣe dé iwàjú ilé wọ́n, Péjú yẹri bẹ̀sẹ́ fún ẹrú. Àti igi àti ọ̀súká o di wọ̀ọ̀ nilẹ̀.
       Péjú mú òṣúká rẹ̀, Ó sì jókòó le. ìyá rẹ̀ ṣọ fun pe wọn kìí jókòó le òsùká ki ọrun mábàá wọ ẹnìyàn sí. Péjú dide, Ó wọlé, Ó bú omi mu. Ó sì bú fún ìyá rẹ.
     Àbíkẹ pe ọmọ rẹ pe kí ó lọ ko ọbẹ kí àwọn bẹrẹ si bẹ ègẹ. Péjú ni òun yóò sinmi díẹ naa. ìyá rè rán an létí pé sé ó mọ pé kò sí oúnje kankan nílé nítorí ìdí èyí, àwọn gbọdọ yára be ègẹ náà kí bàbá ẹlẹrọ to síwọ. Pèlú omíje lójú, Péjú lo kò ọbẹ, wọn sí bẹrẹ sí bẹ ègẹ náà. Láì pé ègẹ bíbe pari, tìyátọmọ gbé lọ si ilé ẹrọ. Ẹlẹrọ kò fi isẹ jáfara, kíá ó ti lo ègẹ sílè fálafála. Àbíké àti Péjú di ègẹ sínú àpò wọn ko sib i èrò afún-nńkan- gbẹ, wọn sì gba ilé lọ.
      Lẹ́yìn tí won sinmi bí i ogún ìsẹ́jú, Péjú se ìwọ̀nba isu kókò tó kù nílé. Won fi omi Ayaba le e lórí. Èyí tun fún won lókun lẹ́yìn isẹ́ bora tí wọ́n ti se.
      Péjú kó ike tí wọ́n fi jeun láti fọ̀. Lórí àwo fìfọ̀ yìí ni ; Owóyemí àbúrò baba rẹ tí ńgbé ẹ̀yin odi dé bá a. Bí Péjú ti rí, ó dìde, ó sì fi orúnkún méjèèjì kúnlẹ láti kí eni tí ó kú ní baba’fún un. Ẹ̀kọ́ ilé se pàtàkì fún ọmọ Yorùbá, òbí tó bá sì kọ̀ láti fi èyí kọ́ ọmọ rẹ̀ ń ba ọjọ́ alẹ́ ara rẹ̀ àti ti ọmọ jẹ ni. Owóyẹmí kí i dáadáa ó sì beere ìyá rẹ̀. Péjú pe ìyá rẹ̀ jáde.
	 Bí Àbíkẹ́ ti ri Owóyẹmí ó da orúnkún méjèèjì dé lẹ̀ o ní
		‘Ọkọ mi,
		Àágberí ọ̀gá ọmọ sùórò, 
		Ọmọ asewọ mójú le koko.
		Ọmọ o soògùn, sorógùn ewé.
Ọ̀san pọ́n ganrín ganrín, kẹ́ni ma rin dele baba rẹ..
Ó tó Àbíkẹ́, se ojúde baba mi náà ko ni o wà yìí.
Àwọn méjèèjì pẹ̀lú Péjú bu sẹ́rín.
Lẹ́yìn tí Owóyẹmí ti sọ̀rọ̀ pẹ́lú Àbíkẹ bí i isẹ́jú mẹ́wà, ó dágbère láti máa lọ, ó ki ọwọ bọ àpó ó sì fi ẹ̀ẹ́dẹ́gbẹ̀ta naira lé Àbíkẹ́ lọ́wọ́. O ni, “ma ṣe binu aya mi, mo mọ wàhálà rẹ, ṣùgbọ́n nígbà tí mo ba padà wá, n ó tun nawọ́ sí ọ.” “Háàà! ọkọ mi, èyí mà pọ̀, lójoójúmọ́. Ọlọ́run yóò wo ọmọ yin o,òkú ọ̀run yóò dúró ti yín o, Ẹ kò ní rí ikú aya. Ẹ kò ní rí ikú ọmọ Ẹ sé pupọ. Nípa ti ọmọ yín tí ẹ sọ, n ó ò sàlàyé gbogbo rẹ̀ fún. Yóò ti múra sílẹ lọ́jọ́ tí ẹ dá lágbára Elédùà. Ọlọ́run yóò tún tiyín náà se o. Mo dúpẹ́ púpọ, Ọlọ́run kò ní dá yin dá bùkátà yín.”
         Owóyemi gbéra láti máa lo, ó pe Péjú níbi tó ti ń sere nígbà tí òun àti Àbíkẹ ń sọrọ, ó fi Awólọwọ kan le lọwọ. Péjú kúnlẹ wọ ọ. Àbúrò babarẹ fà á dìde, o sì sọ fím un pé ìyá rẹ yóò sàlàyé ohun tí oun bá wá fun un.
         Lẹ́yìn tí Owóyẹmí lọ tán Àbíkẹ́ pe ọmọ rẹ̀, o sì sàlàyé ohun tí àbúrò baba re bá wá fúnun. Péjú kọ̀kọ̀ fàáké kọ́rí pe òun kò ní fi ìyá òun sílẹ̀. Wọn kò rí ojútùú ọ̀rọ̀ yìí títí tí won fi sùn.                                  
         Ní ìdájí, Àbíkẹ́ pe ọmọ rẹ̀, ó sì sàlàyé àǹfàní tó wà nínú kí ó máa lọ sí ọ̀dọ̀ Owóyẹmí ni ilu ìdẹ̀rá. Nígbà tí Péjú náà yiri gbogbo àǹfàní yìí wò, ó pinnu láti gbọ ọ̀rọ̀ si i ìyá rẹ̀ lẹ́nu. Pẹ̀lú omijé lójú, ó gbà láti fi ìyá rẹ̀ sílẹ̀ láti máa gbe ọ̀dọ̀ Ówóyẹmí. ìyá rẹ̀ sàdúrà fún un, ó si sọ ọjọ́ tí Owóyẹmí ń bọ̀ wa mú un. Wọn tún padà sù orun ìjẹ̀kà. 
Lẹ́yìn ọ̀sẹ̀ méjì tí Owóyẹmí ti wá sí abúlé Tanímọ̀la Àbíkẹ́ ran ọmọ rẹ̀ létí fún lílọ sí ìlú tí Owóyẹmí, àbúrò baba rẹ̀ ń gbé.
     Péjú ta kìjí, ọ̀rọ̀ ti ìyá rẹ̀ sọ yìí bá a lójijì. Ko tilẹ̀ fọkàn sí àti kúrò ní abúlé tí a bí i sí rara. Péjú bẹrẹ si ronu “Háà kí n kúrò ní abúlé tí wọ́n ti fori mi solẹ̀, kí n fi gbogbo àwọn ọ̀rẹ̀ àtìgba èwe mi sílẹ̀, kí n fi gbogbo àwọn ènìyàn ti mọ mọ̀ bí ẹni mọ owó sílẹ̀. Háà! afẹ́fẹ́, àlàáfíà ti abúlé yìí ńkọ́? Ìfẹ̀ àti àjosepọ̀ tó wà láàrín gbogbo olùgbé abúlé yìí ńkọ́? Omi odò tó ń sun láti abẹ́ àpáta to tutù bí i yìnyín yìí n kọ?”
     “Omi tí o gbé kaná ti hó Péjú”, Àbíkẹ́ lo pariwo bẹ́ẹ̀, Péjú sọjí kíá nínú èrò tó ń rò. Ó bọ́ sí ìdí ààrò, ó ro ọkà láfún fẹ́lẹ́fẹ́lẹ́ bí etí. Àbíkẹ́ gbé ìsasún ẹ̀fọ́ ebòlò tí a fi ègboyìn se jáde. Tiyá tọmọ bú uú lérí àmàlà, oúnjẹ dé.
     Péjú pẹ̀lú ìyà rẹ̀ ń bu òkèlè àmàlà, làńtì, bẹẹ ni wọ́n ń fi ẹ̀fọ́ ebòlò jú sọ́hùn- un. Hun-un! Ayé oko bí ayé àjẹrọrún.
     Bí ẹran wà, bí kò si, ko sí ẹni tí yóò beere, nítorí ìtẹ́lọ́rùn tó wà lábúlé oko. Àti pé oúnjẹ oko, ń se ara lóore ju oúnje ìgboro lo, irú ẹ̀fọ́ ebòlò tí àwon jagunlabí fi ń je àmàlà yìí, àárọ̀ ọjọ yií ni wọn fe nínú oko etílé. Ẹyin tí wọ́n sì gbo sí, àárọ̀ ọjọ́ yìí náà ni won wà á. Bi ó bà se ìgboro ni, irú ẹ̀fọ́ yìí yóò lo ọjọ́ méjì mẹ́ta ki ó tó di ọbẹ̀. Gbogbo èròjà asaralóore inù rẹ̀ ni yóò ti fẹ́rẹ̀ pòórá tan.
     Ibi tí wọ́n ti n jeun lọ́wọ́ ni aládùúgbò wọn kan wá láti yá àáké. ìyá Péjú rọ̀ ọ́ kí ó bá àwọn jẹun Ọyáníkẹ̀ẹ́ kò jẹ́ kí wọ́n pe òun lẹ́ẹ̀mejì tí ó fi jókòó, tí òun náà ń fọnkà. Sé àmàlà tí wọ́n rò kúkú sẹku tẹ́lẹ̀. ìyá Péjú ki í wá oúnjẹ òun àti ọmọ rẹ nìkan. Ó mọ̀ pé àlejò lè kọsẹ̀ bá àwọn lórí oúnjẹ. Àṣà Yorúbá sì ni kí a fi oúnjẹ lọ ẹni tí, o bá bá wa lórí oúnjẹ, bi yóò jẹ tàbí kò ni í jẹ.
     Lẹ́yín tí wọ́n jẹun tán, Péjú palẹ̀ mọ́. O fọ gbogbo ike àti igbá tí wọ́n fi jẹun. Lẹ́yín èyí, wọ́n ń múra láti lo sí oko. Ibi ti wọ́n ti ń fi ẹsẹ̀ palẹ̀ ni alùpùpù kan dé. Se ọ̀nà mọ́tò kò wọ abúlé Tańmọ̀la. Odò Àjìdò to wà lójú ọ̀nà tí afárá orí rẹ̀ kò tíì jẹ́ sise ni kò jẹ́ ki ọkọ̀ wọ abúlé. Ẹsẹ̀ ni gbogbo àwọn ará abúlé Tańmọ̀la máa n rìn lọ ibikíbi tí wọ̀n bá fẹ́ lọ. Súgbọ́n tí àwọn ọmọ wọn tó ń gbé ẹ̀yin odi bá ń bọ̀ wálé won máa ń gbé ọ̀kadà láti ìyẹ̀rú ni.
Owóyẹmí sọ̀kalẹ̀ láti orí alùpùpù. Ó ni kí ó dúró si abẹ́ igi ọdán tó wà nítòsí kí òun fi se tán.
Owóyẹmí rìn kúsẹ́ sí iwájú ilé ẹ̀gbọ́n rẹ̀, ó bá Peju àti ìyá rẹ̀, Péjú ju agbọ́n sílẹ̀, ó sàré lọ pàdé àbúrò baba rẹ̀.
Kì Amósùn baba Fáọlá tó kú ló ti mú Fáolá ṣẹ́nu ẹkọ́ṣẹ́ ifà lọ́dọ́ awo Àgbàyé-mọ̀ṣe-ọ̀run.
Awo agbáyé rìran púpọ̀, ó sì mọ ifà bí Àgbọnmìrègún. Amósùn sì ń retí ọjọ́ tí ọmọ òun náà yóò wọ igbó ifà, tí yóò wojú odù, tí òun náà yóò lè máa ṣe bí i ti awo Agbáyé, ṣùgbọ́n òní orí fífọ́, ọ̀la ẹ̀yìn dídùn, kò jẹ́ kí Fáọlá mọ ifá. Lóòótó ni Agbáyé se àṣèjẹ ìsọ̀yè fún un ṣùgbọ́n ohun ti ọtí bá nínú ẹni náà ló máa ń pa ni mọ́
 Fáọlá sí ọ̀pẹ̀lẹ̀ já, ó mọ ìbò ní gbígbà, kódà ó mọ bí ifá gba ọ̀tún tàbí ó gba òsì, kí ó tó sá kúrò lọ́dọ̀ awo Agbáyé. Kò dédé sá kúrò lẹ́nu ẹ̀kọ́ṣẹ́, Amósùn baba rẹ̀ tó kú ló fa èyí, nítorí ìnáwó òkú Amósùn kẹjẹgbẹ, ó sì mu Fáọlá lómi. Bí ìnáwó òkú náà ṣe fẹjú bẹ́ẹ̀ kò ya àwọn ènìyàn lẹ́nu nítorí Ifá Amósùn ti sọ àsọtẹ́lẹ̀ nípa rẹ̀. Ṣé babaláwo tó gbọ́ ifá yanran-yanran ni òun alára, ṣùgbọ́n ọ̀bẹ kì í mú kó gbẹ́ eèkù ara rẹ̀ ló ṣe fì Fáọlá sí ọ̀dọ̀ awo Agbáyé. Kò sí ẹni tó gba Amósùn.
Kí ojú máà ríbi, esẹ̀ ní oògún rẹ̀. Ẹsẹ̀ nìkan kọ́, gbogbo ara ní. Bí ènìyàn bá sì ń gbọ́ gbé e gbè è-gbe e, bí kò bá bá wọn gbè e, ẹ̀yìnkùlé onítọ̀hún ni wọn yóò gbe jù sí, ni àwọn onígbàgbọ́ ṣe ń tẹ̀lé àwon awo ìgboro. Díẹ̀díẹ̀ àwọn náà ń mi, diẹ̀diẹ̀ wọ́n ń jó, láìpẹ́ àwọn náà ń bá àwọn awo gberin.
Ti àwọn ìmọ̀le tilẹ̀ jọ ni lójù, nítorí bí wọ́n ṣe káràmáásìkí ẹ̀sìn tó, kò sẹ́ni tó rójú kírun àílà ní ọjọ́ náà. Gbogbo ìlú ló sìnkú Amósùn gẹ́gẹ́ bí ifá rẹ̀ ti sọ tẹ́lẹ̀.
Lẹ́yìn ìsìnkú Amósùn, Fáọlá ò ṣe déédé mọ́ lọ́dọ̀ awo Àgbáyé, ọ́ ń dọ́gbọ́n fi ifá táá-tàà-táá tó mọ̀ ṣe arúmọjẹ, á gba ọ̀gọ̀ epo, á gba ọ̀gọ̀ iyọ̀, á gba òbídìẹ abẹ̀dọ̀ lùké, ní ọ̀pọ̀ ìgbà ló máa ń gba ìdérègbè àkẹ̀ dúdú tòun ti àmúrẹdẹrẹdẹ, parambarì ni pé ifá Fáọlá máa ń gba magí, àlùbọsà, ẹja òkú èkó irú átí òróró. Ohun tó kọ́ tojú sú àwọn ènìyàn ni ti àjọ tò ń dá ní ọ̀dọ̀ ìyá Magi. Bí kò bá tí ì dá rẹ̀, ẹní bá woṣẹ́ ní ọ̀dọ̀ rẹ sorígbé ní ọjọ́ nàá.
Gbogbo ìlú ló mọ̀ pé Ọlórun fi ọmọ kẹ́ Amósùn, kin ni yóò wá kan gbogbo ìlú nínú ókú babaláwo lásánlàsàn láyé ọ̀làjú yìí, ni gbogbo ìlú ń wí. Àwọn kan tilẹ̀ ń sọ pé bí ifá rẹ̀ kì í tilẹ̀ parọ́ tẹ́lẹ̀ rí, ó pa ẹyọ kan yìí ná.
     Ní àkókò tí ilẹ̀ pa fírí ní ọjọ́ àbámẹ́ta tó gbẹ̀yìn oṣù Agẹmọ ni ẹ̀mí bọ́ lẹ́nu Amósùn, 'ṣé ikú lóògùn ju awo lọ‘, òkìkí kan nílẹ̀ ó ròkè, ìlú dàrú gùdùgùdù ní alẹ́ ọjọ́ náà. Ikú awo nígbà mìíràn, ìyanu ni. Ohun tó wà lórí ahọ́n gbogbo ìlú ni àsọtẹ́lẹ̀ tí Ifá rẹ̀ sọ kí ó tó tẹ́rí gbaṣọ. Ní ọjọ́ ọ̀sẹ̀ onígbàgbọ́, gbogbo àwọn onígbàgbọ́ pátápátá ló dà gìrìgìrì lọ sí Ṣọ́ọ̀sì ní ọjọ́ ọhún kí àsọtẹ́lẹ̀ Amósùn má ba à ká wọn mọ́lé. Bí wọ́n ti lọ sí Sọ́ọ̀sì tó yìí, gbogbo wọn ló ní ìgbàgbọ́ pé èèwọ̀ ni kí ẹyẹ agbe fò wọ ìlú. Bí ẹyẹ agbe bá sì fò wọ̀lú, dandan ni kí wọn ṣe ètùtù kí ìlú ọ̀hún máṣe di ẹ̀nìjù. Ní àkókò tí àwọn ẹlẹ́sìn wọ̀nyí ń jáde ti Ṣọ́ ọ̀sì bọ̀ ní àwọn ẹyẹ agbe méjì yíì fò wọ ìlú, wọ́n sì ń fò làti orí ilé kan sí èkejì. Wéré, Ó ni bí ọmọdé ọ̀hún bá fi ọwọ́ sí ibi ti ọwọ́ ń gbé àwọn ìṣòrò ọ̀run yóò máa darí rẹ̀ lọ́nà tó tọ́, àtipé ó jogún ifá ni. Ó ni, ìlù àràn tí bábá rẹ̀ ṣè sílẹ̀ ló ń lù, a kì í sì í lé ẹlẹ́nu rírí ní ìdí àmù ìyá rẹ̀. Nígbà tí Fáọlá gbọ́ ọ̀rọ̀ tí olórí awo sọ, inú rẹ̀ dùn, kò wojú odù, bẹ́ẹ̀ ni kò wọgbó ifá, ó ń ṣe àwòṣe ọ̀jẹ̀ iṣẹ́ awo lọ.
Kò lọ́rún, kò lóṣù, tí gbogbo ayé ṣe sá kúrò lọ́dọ̀ Fáọlá, ‘babaláwo súẹ́súẹ́.’ Àwọn ènìyàn wá ń sọ kiri pé àṣẹ́ òótọ́ ni pé babaláwo tó bá ń fi ọ̀pẹ̀lẹ̀ sèké àsọ wọn kì í jù kan lọ, ifá wọn ní í pọ́n wọn lásọ. Nígbà tí ọwọ́ ìyá tẹ Fáọlá, ó fẹ́ padà sí ọ̀dọ̀ awo Agbáyé ṣùgbọ́n àkókò yìí gan-an ni àsàráilù pe awo Agbáyé. Ọ̀pẹ́gbèmí ọmọ awo Agbáyé kò tilẹ̀ mọ̀ bóyá ifá gba ọ̀tún tàbí gba òsì ní tirẹ̀, dépò wípé yóò kọ́ Fáọlá níṣẹ́ awo. Tèmi ò ṣòro tí ọmọ alagbẹ̀dẹ kì í fi í lọ́ kọ́ ni Ọ̀pẹ̀ fì ọ̀rọ̀ ifá kíkọ́ ṣe tí bábá rẹ̀ fi jẹ́ Ọlọ́ run nípè.
“Hé! è! è! è! Ẹ kú ewu-u-u! Olúwa á wò ó! Ọmọ ìyè lá á jẹ́!”
  “Há à! Ọlọ́run o ṣeun o!”
  “A dúpẹ oo! A kú oríire o!!”
  Báyìí ni èrò n rọ́ gììrìgì, tí kálukú sì n fi ògo fún Ọlọ́run bí wọ́n ti n rọ́ dé. Kálukú ní n bá ọlọ́mọ jó, ti wọ́n si n bá ọlọ́mọ yọ̀. Ṣebí àwọn baba wa kúkú ti pari ọ̀rọ̀ nígbà ti wọ̀n wí pé, “àríjó, àríyọ̀ là á rí ọmọ tuntun.” Ọmọ tuntun jòjòló, àlejò ayé!
  Ìyá àgbà kan ní tirẹ̀ n sọ pé, “Bàbáà mi lọ́run o mà ṣeun o. O káré tó ò sùn lọ́run. O káre o.” Ó bẹ̀rẹ̀sí fi ohùn ẹ̀sà egúngún ki orilè rẹ̀:
      Ọmọ Aílùú- Tẹ̀ngàá ooo
      Babaà mi wèrè-n-ṣe-sùn lagbùrè òò
      Wèrè ọ̀jẹ́ẹ-o
      Àní mo dáwọ̀ọ́ tàgan, nú-un'lée babaà mi
      Bẹ́ẹ̀ ni ìrù àgan ò tiẹ̀ balẹ̀ n’gbàlẹ̀ òò
       Àní níjọ́ tírù àgan n balẹ̀ẹ́ bọ̀ wá 
	Wọn ni a p’oósà, a p’Òpé, a p’Ẹlẹ́jẹmu 
	To ṣolórí wọn........
  “Há à! Ìyá, bẹ́ẹ̀ ni tiyín rí. Ẹ kú ewu! Ọlọ́run á wò ó !”
  “O ṣeun. Mo máa wí winrín-winrìn, nitorí ayọ̀ mí kún lónìí. Mo dúpẹ́ lọ́wọ́ bàbá mi lọ́run. Elédùà, O ṣeun o!” Ó fi orin kan sí i, ó sì n jó:
      “Atóbijù, o mọ̀ ṣè ṣeun
      Atóbijù, o mọ̀ ṣè ṣeun
      Ẹ mọ̀ sọ́ní mọ'bi ojú rẹ wà o
      Atóbijù o mọ̀ ṣe ṣeun ò ò!
Báyìí ni èrò n wọ́, ti ẹsẹ̀ n ṣe gin, gìrì, gìrì, tí ìdùnnú ṣùbú layọ̀ gbáà ní agbo-ilé Alágbàáà ní Ìlú òkèígbó ní ọjọ́ Àbàmẹ́ta (Sátidé), Ọjọ́ kẹrìnlá, Oṣù kẹfà, Ọdún 1924, nígbà tí àfọ̀n gbó, tí ó wọ̀, ti Ògúnmọlà finú  soyún, tí ó jáwé abíwẹ́rẹ́, tí ó fi orúnkún òsì kúnlẹ̀, tí ó sì fi ti ọ̀tún dìde, aní tí ọmọkùnrin lànti-lanti si n kígbe "Mo wááà! Mo wááà!! nílẹ̀ẹ́lẹ̀, lọ́ọ̀dẹ̀ Ọ̀jẹ́túndé Akinbọ́lá.
Ṣé okùn kì í gùn, gùn, gùn, kó má ní ibi tí a ti fà á wá.
Orísun òkun nìkan la ò mọ̀. A mọ̀ pé òkun ni orísun ọ̀sà Òkè Ẹ̀fọ̀n lorísun Odò Ọ̀ni, Òkè Futa - Jalọ́ọ̀nu ni orísun Odò Ọya, Òkè àgbékà méje ni orísun odò Olúmirìn tí gbogbo ayé mọ̀ sí Omi ahóyaya tó fìkàlẹ̀ sí ìlú Ẹ̀rìn-Ìjẹ̀ṣà. Ibo wáá ni orísun Ògúnmọlá ti Ọba Adẹ́dàá ní kí ó máa kúnra², kí ó si máa ba ọmọ níhàa rẹ̀ nínú iyẹ̀wù Ọ̀jẹ́túndé nílùú Òkèigbó? Ọ̀jẹ́túndé alára nkọ́? Ibo ló ti sàn tééré bi omi agbada wá? Kò sáà sí ẹni ti a tún gbọ́ pé ó ti ọ̀run rọ̀ wáyé lẹ́yìn àwọn irún imọlẹ̀ àti Odùduwà afẹ̀wọ̀nrọ̀ tí gbogbo wọ́n rọ̀ si Ifẹ̀ Oòdáyé! Kódà, Jéésù Olùgbàlà wọ ọkọ̀ inú Ọmọ-ọ́n-dán, aláìlábàwọ́n Màríà wáyé ni. Ṣebí kò yẹ kí á jẹ ẹyẹ kí á má mọ ìyẹ́ rẹ̀ ni àwọn àgbà n wí.
Nitoòtọ́ ní ilú Òkèigbó ni Ògúnmọlá ti bímọ tuntun yìí, àwọn òbí òun pàápàá fi ẹsẹ̀ wọn rìn wá síbẹ̀ ni, wọn kò fi ori wọn sọlẹ̀ sibẹ̀. Wọ́n wá si ìlú Òkèigbó gẹ́gẹ́ bí àwọn mìíràn tí wá yálà ní àkókò tí wọ́n ṣẹ̀ṣẹ̀ tẹ ilú náá dó tàbí ní kété ti wọ́n tẹ̀ ẹ́ dó. Ṣebí ni ọdún 1849 ni Ọba Adéjinlẹ̀ Abewéelá rán eesin-ò-kọkú jagun-jagun nì, tí ó tún jẹ́ ọmọ-ọba ní Ìlé-lfẹ èyíinì ni Dérin Ọlọ́gbẹ́nlá pẹ̀lú ìkọ̀ rẹ̀ láti lọ bá Òṣemàwe Ondó, Ọba Arílékọ́làsí paná ọ̀tẹ̀ tí ó dide sí i ní ìlú Ondó nígbà náà. Dérin Ọlọ́gbẹ́nlá lọ, ó jagun, ó si ṣẹ́gun. Lẹ́yìn àjàṣẹ́gun ló tẹ̀dó si ibi tí a mọ̀ si ilú Ókèigbó lónìí bóyá láti sé ọ̀nà mọ́ àwọn Ono kí wọn má báa ráye pète àtigbẹ̀san ìjà Ọba Arílékọ́làsi ti ìfẹ̀ ti wá gbè.

  A kò mọ àkókò gan-an tí baba tó bí Ọ̀jẹ́túndé Akínbọ́lá wá sọ ìlú Òkèigbó di ìbùgbé. Ohun tí a sáà mọ̀ ni pé láti ìlú Mòro ni Origbo ni bàbà Akínbọ́lá tí ó bí Ọ̀jẹ́túndé ti wá sí ìlú Òkèigbó. Idílé eléégún ni Akínbọ́lá bẹ́ẹ̀ ni ilé wọn ló máa n jẹ oyè Alàgbàáà Baba Mọríwo. Nitorí náà kò ya ni lẹ́nu láti rí i pé Ìlé Alàgbàáà ni orúkọ tí wọ́n n pe agboolé wọn ni ìlú Òkèigbó. Èyiinì níkan kọ́ , Abà Alàgbàáà ni oko Àtọ̀ọ̀tọ̀tan ni orukọ abúlé wọn pẹ̀lú. Abà Alàgbàáà yìí wà ni ọ̀nà abúlé kan ti ó gbajúmọ̀ tí wọ́n n pè ni Arárọ̀mí ní agbègbè Òkèigbó.
  Ìgè Àdùbí ni orúkọ ìyá tó bí Ọ̀jẹ̀túndé. Láti ìlú Mòro ni iyá náà ti wà pẹ̀lú. Kódà àbúrò ìyá yìí jẹ́ ayaba ní Mòro nítorí pé ìdilé Olúmòro ló ti lọ́kọ ní ìlú Mòro lọ́hùn-ún.
  Nígbà ti baba àgbà Akínbọ́lá pẹ̀lú ìyàwò rẹ̀ ìgè Àdùbí dé Òkèigbó, iṣẹ́ àgbẹ ni wọ́n n ṣe ni abúlé wọn ní Alàgbàáà. Làyé ọjọún, ọkọ gbégbá, n gbágbọ̀n ni tọkọ-táya máa n ṣe. Láìsí-àní-àní, kò le ya ni lẹ́nu pé nígbà tí Ọ̀jẹ̀túndé àti Ògúnmọlá di tọkọ-táya tán Abà Alágbàbà ni àwọn nàà fikàlẹ̀ si gẹ́gẹ́ bí àgbẹ̀ kí ó tó di pé wọ́n dé ìlú ìfẹ́tẹ̀dó nibi ti wọ́n tún ti n bá iṣẹ àgbẹ̀ wọn lọ ní abúlé Kàjọlà Ọdẹ́bùnmi.
  Mọ̀mọ́ wa Ògúnmọlá ni ìyàwó baba wa Ọ̀jẹ́túndé ọmọ Akínbọ́lá. Ṣé ọmọ Mòro ni òun náà? Bẹ́ẹ̀ kọ́. Bàbá tó bí Ògúnmọlá ni wọ́n n pè ní Awọ́lá Ọgẹdẹngbẹ ni Ọ̀gbọ́n Ọya ní llé-lfẹ̀. Ìyá rẹ̀ ni Arájọmíwò Atùnini ọmọ Làgídi ni llé-lfẹ̀. Èyí fi hàn pé ọmọ llé-ìfẹ ni baba àti ìyá tó bí Ògúnmọlá. Ṣùgbọ́n, a fẹ́ tọ́ka si i pé bàbá tó bi Ògúnmọlá, (èyíìnì Awọ́lá Ọgẹdẹngbẹ) tan sí ìlú Ọ̀wọ̀, èyí ti wọ́n fi n ki Mọ́mọ́ wa Ògúnmọlá pé:
        Ògúnmọlá ọmọ Ọ̀gẹdẹngbẹ 
	Ògúnmọlá ọmọ Lámilọ́wọ̀ 
	Lámilọ́wọ̀ Orìjẹran ẹdun
	Lámilọ́wọ̀ Orìjẹ̀wúlẹ̀
	Ẹdun fori igi sílẹ̀
	Ó fòrùlé sọ́gbọ́n        
 	 Ẹdùn fàridáró, ó mí ṣe lámù,lámù
    Mi i ìbòòsí ẹdun atanijẹ l'Ọ̀wọ̀...

 Gẹ́gẹ́ bí a ti gbọ́, ìyá wa Arájọmíwò lọ́kọ ni ìlú-Ifẹ̀, ó sì wà ni ìlé Ọkọ fún nnkan bí ọgbọn ọdún láirí ọmọ bí. Lẹ́yìn èyí ni òun pẹ̀lú ọkọ rẹ̀ lọ si ilu Okeigbó láti máa gbé ibẹ̀. Nígbà tí ìyá yìí (Arájọmíwò) n lọ sí Òkèigbó, ó kó ìgbín méjì lọ́wọ́ lọ. A kò mọ ẹni tí o sọ fún un pé ki ó ṣe bẹ́ẹ̀ ni a kò sì mọ irú ètùtù ti ó fi ìgbín náà ṣe.
  Ni Òkèigbó yìí ni Ọlọ́run ti pèsè ọmọbìnrin méjì fún wọn. Àkọ̀bí wọn ni Mọ̀mọ̀ Kóredé tí í ṣe ìyá Olóògbé Mọ́lọ, Ọ̀gbẹ́ni S. Fayé Fágbulé àti àwọn mìíràn. Ẹni tí wọ́n bí tẹ̀le ni ìyá wa Ògúnmọlá tí ó wá di ìyàwó bàbá wa Ọ̀jẹ́túndé ọmọ Akínbọ́lá.
  Ògúnmọlá yìí ni Ọlọ́run jáwé abíwẹ́rẹ́ fún ni Agbo-ilè Alàgbàáà ní ìlú Òkèigbó, tí ó sì bí ọmọkùnrin làntì-lanti kan, tí gbogbo ènìyàn sì n rọ́ gììrìgì láti bá wọn yọ. Ọjọ mẹ́sàn-án pé, wọ́n tọ́po, tọ́yọ̀, gẹ́gẹ́ bí àṣà ìbílẹ̀. Wọ́n sọ ọmọ ọ̀hún lórúkọ - ADÉRÍBIGBÉ AKÍNMỌ́LÁDÙN ọmọ AKÍNBỌ́LÁ ẹni ti a sọ ìtàn rẹ̀ nínú ìwé yìí, ti a pè ní ‘AKÍN ỌMỌ AKÍN’.
  Gẹ́gẹ́ bi a ó ti mọ̀ nínú ìtàn ti a ti n sọ bọ̀ yìí, ìdílé ẹlẹ́sìn ìbílẹ̀ ni àwọn òbí àgbà fún AKIN ọmọ AKIN jẹ̀. Ìdílé àwọn ọ̀jẹ̀ tàbí eléégún ni ìdílé bàbá jẹ́. Kódà,ìdíle wọn ló n jẹ oyè Alàgbàáà ti í ṣe ti olóri àwọn eléégún. Oyè olóri mìíràn tí a mọ àwọn eléégún mọ́ ni oyè Alápìn-ín-ni.
 Láìsí-àní-àní pẹ̀lú, ó hàn pé ìdílé ológùn-ún ni ìyá tó bi AKIN ti wá gẹ́gẹ́ bí orúkọ wọ́n ti fi hàn-ÒGÚNMỌLÁ. Ẹní tí kò bá jẹẹ́ ọdẹ, ti kò jẹ́ alágbẹ̀dẹ tàbí tí kò ni ohunkóhun í ṣe pẹ̀lú irin kò ni jẹ́ orúkọ mọ́ akíkanjú òrìṣà nì-ÒGÚN Onírè Lákàayé, Ọṣìn-imọlẹ̀, Ẹdan Ajólúwìnrin, koríko odò tí í rú mìnì-mìnì.
    Bí ó tilẹ̀ jẹ pé ìdílé ẹlẹ́sìn ìbílẹ̀ ni àwọn òbí AKIN ti wá gẹ́gẹ́ bi a ti tọ́ka si i yìí, síbẹ̀ kò pẹ̀ ti ìyá àti baba rẹ̀ fi gba ẹ̀sin Kristi tí wọ́n si sàmì gẹ́gẹ́ bí ẹlẹ́sìn Kristi tòótọ́. Nípa báyìí orúkọ bàbá ní kikún di Samuel Ọ́jẹ́túndé Akínbọ́lá nígbà tí ti ìyá di Elizabeth Ògúnmọlá aya Akínbọ́lá. Ki í ṣe èyí nìkan, wọ́n di Ẹlẹ́sin Kristi kikún nípa gbigba ìgbọ́wọ́lélórí Bíṣọ́ọ̀bù wọ́n si di ẹni tí n gba ara Olúwa títí di ọjọ ti ọ̀kọ̀ọ̀kan wọn dágbére fún ayé ní ọjọ́ ogbó wọn.
      Bàbá Samuel Ọ̀jẹ́túndé Akínbọ́lá jẹ́ olùfọkànsìn onígbàgbọ́ ti kò ṣe é fi ọwọ́ rọ́ sẹ́yìn rárá. Ẹranko ti yóò bá doríkodò bí àdán sọ̀wọ́n àfi èyí ti ẹ̀jẹ̀ yóò bá ti ẹnu rẹ̀ jáde ló kù ni ọ̀rọ̀ bàbá jẹ́ nínú fífi tọkàn-tara sin Ọlọ́run ní ìlànà ẹ́sìn Kristi. Tàbí ẹ̀rí wo ni a tún n fẹ́, ẹni tí kò tẹ ìlé-ìwé ri ṣùgbọ́n tí ó gbé ilé kọ́ A - B - D, tí ó ṣe bí eré, bí eré mọ ìwé kà ní abẹ́lé, tí ó di ẹni tí ó mọ Bíbélì kà láyé ọjọ́un, tí ó si ti ibẹ̀ di Akàwé-mímọ́ nínú ìlé Ọlọ́run ni ọjọọjọ́ ìsinmi. Bí a kò bá ní parọ́ ti a kò ní ṣeke, tí a kò ní ṣègbè ọ̀rọ̀, tí a kò ní fi igbá kan bọ ọ̀kan nínú, àní láìsí àbùmọ́ tàbí àsọrégèé níbẹ̀, ọ̀nà ti bàbá Samuel Ọ̀jẹ́túndé Akínbọ́lá gbà tí ó fi mọ Bíbélì kà, tí ó si fi di Akàwé - mímọ́ nínú ṣọ́ọ̀ṣì fẹ́rẹ̀ẹ́ má yàtọ̀ sí ti ẹni tí yóò he ìgbín tà fi owó rẹ̀ ra àgùntàn, tó dájù pé yóò fẹ́rẹ̀ẹ́ dún “Mẹ̀ẹ́ẹ̀” kágbó!
       Bàbá Samuel Ọ̀jẹ́túndé Akínbọ́lá kò bá akitiyan rẹ̀ mọ ní ibí kíkàwé - mímọ́ nìkan. Nípa gudu-gudu méje àti yààyàà mẹ́fà tó n ṣe nínú ìjọ nígbà tí wọ́n dé ìlú Ifẹ́tẹ̀dó, àìmoye ọdún ló fi jẹ́ aṣojú ìjọ Pétérù Mímọ́ ti ìlú Ifẹ́tẹ̀dó nínú ìpàdé Àjọ Nlá ti ìjọ Angílíkà tí a mọ̀ sí ‘Anglican Synod Meeting’ tó máa n wàyé ní ẹ̀ẹ̀kan lọ́dún
(Ní ilé Àdìó: Àwo ẹ̀bà kan wà níwájú Àdìó. Omi ìṣanwọ́ náà wà níbẹ̀ pẹ̀lú. Kò tíì sí ọbẹ̀. Àdìó bu òkèlè ẹ̀bà, kò tíì rí ọbẹ̀ fi run. Ó sì ń pẹ́.)

Àdìó:  Àbẹ̀ní, nítorí Ọlọ́run! (Ó mú òkèlè ẹ̀bà lọ́wọ́)  
       Àbẹ̀ní, Bá mi gbọ́bẹ̀... Àbí irú kin tiẹ̀ wáá   
       ni gbogbo eléyìí báyìí? Ká má tù-ún le     
       jẹun lásìkò. Ó dára, nígbà tí o mọ́ pé ọbẹ̀   
       kò tíì délẹ̀, èwo làbùrọ̀ wáá fí ẹ̀bà ṣe ẹ̀kẹ́ẹ̀dẹ
        kalẹ̀ báyìí?                                 
Àbẹ̀ní: Mò ń bọ̀ o! (Láti ẹ̀yìnkùnlé tí ó ti ń sebẹ̀). 
       Mò ń bọ̀ o. O kúkú mọ̀ pé èmi nìkan náà       
       ni... àbí!                               
Àdìó:  (Ó dá òkèlè ẹ̀bà ọwọ́ rẹ̀ padà sínú àwo, ó     
       dìde, ṣùgbọ́n kò ṣan ọwọ́. ó ń rìn sókè       
       sódò) Ó dára, nígbà tí ó bá yá ọ, kí o gbé  
       ọbẹ̀ wá. Kí èèyàn ó níyàwó bí ẹni kàgbákò,   
       bí ẹni rojú ogun? Bóó jẹun ìjàngbọ̀n, bóó    
       mumi ọ̀ran. (Ó wo ọwọ̀ rẹ̀, ó fẹ́ẹ́ lọọ ṣan      
       ọwọnù) Tóò, àbí... (Àbẹní wọlé, ógbéàwo     
       kan lọ́wọ́. Àdìó ṣebí ọbẹ̀ ni. Ó sáré lọ jókòó  
       sídìí ẹ̀bà. Ṣùgbọ́n Àbẹ̀ní kọjá lọ́dọ̀ọ rẹ̀.)     
Àbẹ̀ní: Ìwọ dà? Epo ni mo mà wáá bù, ọbẹ̀ ò tíì      
       jinná                                       
Àdìó:  Ọbẹ̀ ò tíì jinná?                            
       (Àbẹ̀ní kò tilẹ̀ dáhùn, ó bu epo, ó jáde.     

              Àdìó rọra ṣan ọwọ́ dànù. Ó jókòó, ó fọwọ́ lẹ́rán. Ó ń mi lórí ìjókòó. Nígbà tí ó yá, ó dìde, ó lọ sí ibi ẹ̀wù rẹ̀ tó fi kọ̀ òkè. Ó mú obi kan jáde, ó pada jókòó. Ó pa obi, ó jẹ díẹ̀ níbẹ̀. Ó ba ẹnu jẹ́. Ó fọwọ́ mú inú. Ó dìde. Ó dá obi yókù padà sínú àpò ẹ̀wù lókè. Àbẹ̀ní gbé ọbẹ̀ gbígbóná wọlé. Ó gbé e sílẹ̀ nídìí ẹ̀bà. Àdìó. Àdìó sáré jókòó sídìí ẹ̀bà, Ó bu òkèlè ńlá kan. Ó fi ọ̀kánjúà run ọbẹ̀, ó rì í sẹ́nu. Ọbẹ̀ jó o lẹ́nu).
  Àdìó:       Yééè! Mo gbé! Àbẹ̀ní! o fẹ́ẹ́ pa mí ni?
  Àbẹ̀ní:      (Ó sáré wọlé) Kí ló dé?
  Àdìó:       Ṣé o fẹ́ẹ́ pa mí ni? O fẹ́ẹ́ bó mi láwọ́n?
  Àbẹ̀ní:      Èmi ni mo fẹ́ẹ́ bọ́ ọ láwọ́n ni àbí ìwọ lọ fẹ́ẹ́
           , pa ara rẹ nídìí ẹ̀bà? Ẹnì kan ni yóò ṣẹ̀ṣẹ̀ sọ fún ọ pé ọbẹ̀ gbóná? Ìwọ ò rí i bẹ́ẹ̀? Ọbẹ̀ tí mo bù lórí iná.
  Àdìó:       Háà! Mo gbé, orí ààrò lo tí bu ọbẹ̀ fún mi?
              Lórí ààrò? (Ó ju òkèlè tí ó ti bù sílẹ̀, ó dìde.) Háàáà, mo ṣẹ̀ṣẹ̀ rí i pé o fẹ́ẹ́ pa mí ni. O ò mọ̀ pé ọkùnrin kì í jẹ ọbẹ̀ orí ààrò?
  Àbẹ̀ní:      Orí kin ni kí á ti wáá máa ṣebẹ̀?
  Àdìó:       Hà! Àní a kì í bu ọbẹ̀ lórí iná fún ọkùnrin,
              ó di ìgbà tí o bá sọ̀ ọ́ kalẹ̀ tán’ O ò gbọ́ ọ rí? 
  Àbẹ̀ní:      Ẹ̀, mo ti gbàgbé ni, ẹ má bìínú. Ẹ jẹ́ ká bu
              òmíràn fún yin. (Àbẹ̀ní gbé ọbẹ̀ lọ. Àdíò tún jókòó. Ó fọwọ́ kan ahọ́n rẹ̀, ó mirí.)
  Àdìó:       Oúnjẹ ọ̀sán yìí mà fẹ́ẹ́ nira díẹ̀ o, hà!          
              (Àbẹ̀ní wọlé tòun tọbẹ̀. Ó gbé ọbẹ̀ kalẹ̀                                              
            Àdìó wò ó títí, ó yanu.)
Àdìó:       Àbẹ̀ní!
Àbẹ̀ní:      Ẹ̀n ẹ́n?                       
Àdìó:       Ṣebí ẹran méjì ló wà nínú ọbẹ̀ ti o gbé lọ?
Àbẹní:      Ṣé ẹ mọ̀ pé ọbẹ̀ míràn la bù?
Àdìó:       Hẹn, kin ló wáá mú ẹran kan lọ?
Àbẹ̀ní:      Mo ti gbàgbé tẹ́lẹ̀ ni, ẹran mẹ́ta péré ló kù
             nílé. Ẹ ẹ́ jẹ̀ ọ̀kan, èmi náà ó fi ọ̀kan jẹun, ọmọ tó kiri lọ ó sì jẹ̀kan tó bá dé.
Àdìó:       Ṣé o ò wáá mọ̀ yíun tẹ́lẹ̀ kí o tóó fún mi
            lẹ́ran méjì?
Àbẹ̀ní:      Mo ní mo gbàgbé, àbí? Hà! Ẹ má fàròyé pa
            mi o! (Àbẹ̀ní bínú jáde lọ sí ẹ̀hìnkùlé)
Àdìó:       Kò burú! (Ó ń jẹun lọ. Ẹnì kan kanlẹ̀kùn)
Àbẹ̀ní:      (Ó sáré wọlé láti ẹ̀hìnkùlé) Taa ni o? (Ó kọjú
              sí Adìó) Ṣẹ́ ẹ fẹ́ẹ́ gbé oúnjẹ yin wọ yàrá lọ, àbí kí àlejò ó wọlé?
Àdìó:       Orí rẹ ò dára! Níjọ́ wo ni mo jẹun níyàrá
              lójú ẹ?
Àbẹ̀ní:      Níjọ́ wo lẹ ò jẹun níyàrá? Ṣebí yàrá lẹ ti
              jẹun lánàá tí ẹ̀gbọn mi wá?
Adìó:       Gbẹ́nu ẹ sọ́hùún. Ṣé èèyàn lẹ̀gbọ́n-ọn tìẹ
              un. Ò-délé-ẹlẹ́bà-tú-yẹ̀rì-ètè! Ó dára, o o tún un sọ o.
	 (Oyéládùn, ọmọ wọn kékeré, wọlé).
Àbẹ̀ní:       Ah, ìwọ ni? Káàbọ, ọkọ mi. Ṣó ò tà díẹ̀?
Oyéládun:  Mo ta díẹ̀, (Ó sọ àtẹ ọjà kalẹ̀, ó ń jíṣẹ́) ẹ̀ẹ́dẹ́gbẹ̀ta náírà ni mo pa.                              |
Àbẹní:      O káre, ọkọ mi. (Oyéládùn kó owó fun un) 
              Ẹn, ṣe ìṣirò ohun ti o tà.

Oyéládùn:  Mo ta páálí ṣìgá méjì, mo ta bisikíìtì bíi mẹ́wàá, mo sì ta agolo mílíìkì méjì. Mo tún ta súìtì díẹ̀.
Àbẹ̀ní:       Èlèèló lo ta mílíìkì?
Oyéládùn:    Ọgọ́fà náírà ni mo ta ọ̀kọ̀ọ̀kan.
Àbẹ̀ní:       Ṣìgá ń kọ́?
Àdìó:        Eèé waá jẹ́ kọ́mọ yìí ó jẹun ná, látàárọ̀
Àbẹ̀ní:       Èétirí? Mo ní kò níí jẹun ni, àbí ọmọ ó tajà
             kó má jàábọ̀? Àbọ̀ làá jẹ́ ká tóó jẹun, ibi tí a ti ń rówó tí a fi ń jẹun ọ̀hún náà rèé. Àbí ẹẹ̀ mọ̀?
Àdìó:        Dákun o.
Àbẹ̀ní:       Ọ̀rọ̀ dákun kọ́. Ẹni tí ò rówó fi sílẹ̀ kò tún
             le máa dí mi lọ́wọ́ ìwọ̀nba tí mo bá ń ṣe o.
Àdìó:        Mo ní o dákun, àbí?
Àbẹ̀ní:       N ò dákun o. Bẹ́yin náà bá ń rí díẹ̀ fi sílẹ̀, A
             à níí máa sá ọmọ lóòrùn ojoojúmọ́ báyìí. 
	     Ọmọ tó yẹ kó wà nílé ìwé. Gbogbo àwọn ẹgbẹ́ yin tí wọn dá dúró lẹ́nu iṣẹ́ ti wá nnkan mìíràn ṣe. Àfi kẹ̀yin ó máa bá wa jà lórí ẹran tí ò sí lọ́bẹ̀.
Àdìó:        Àbẹ̀ní, ṣé kì í ṣe pé wọ́n ń dì ọ́ lọ́sàn án yìí.
Àbẹ̀ní:       Ẹni tí wọ́n ń dì mọ. Èmi kọ́ o. (Ó dìdé). Wò
             ó, ìwọ gbégbá wọlé o jàre, kin n wáá bá ọ fọbẹ̀ sẹ́bà rẹ. (Oyéládùn gbégbá wọlé).
Àdìó:        Ó dáa, máa bá a bọ̀.
Àbẹní:       Kò sí ohun tí o leè ṣe o, kó o yáa gbọ́.
             (Àdìó ṣanwọ́ oúnjẹ, ó dìde, ó fi ọwọ́ nu ẹsẹ̀.) 
Àdìó:        A à kúkú gbọdọ̀ bèèrè aṣọ ìnuwọ́ mọ́.
Àbẹ̀ní:           Owó ni wọ́n fi ń rà á! Owó ni.
   	(Oyèládùn jáde láti mu yàrá). Oyèládun, palẹ̀ àwo oúnjẹ bàbá rẹ mọ́ ki o máa bọ̀ wáá 
	gba oúnjẹ rẹ o jàre. (Àbẹ̀ní àti Oyèládùn 
	jáde. Àdìó jókòó, ó ń ka ìwe iròyìn.) 
Àdìó:	Hùn, àwọn olórí burúkú, wọ́n yọ wá níṣẹ́ 
	tán, wọ́n tún mu ayé le... ka wáá sanwó orí, sanwó ilé, sanwó omi, sanwó iná! Kò burú, mò ń bọ̀, ṣé ẹ... (Ẹ̀rín! Háà! Háà! Háà!.... 
	Apanilẹ́rìín mà láwọn ará ibí wọ̀nyí ṣá, kí 
	n tún wáá gbálẹ̀ ọjà ní Sátidé? Kin lẹ tilẹ̀ fẹ́ẹ́ ṣọ mí dà o? Èmi ò tilẹ̀ wáá mọ ohun tó kù tí ìjọba fẹ́ẹ́ máa ṣe o. Kò síná, kò sómi, kò sọ́nà, kò síṣẹ́, ẹ tún fẹ́ẹ́ sọ wá dẹrú tíí ṣiṣẹ́ ọ̀fẹ́.
Ó dáa, mò ń bọ̀ o... Ẹ máa retí mi, ṣé ẹ gbọ́?... (Ẹni kan kànlẹ̀kùn) Ẹ wọlé o. 
(Àláájà Àdíjátù Ọládèèbó wọlé, ó múra dẹ́dẹ́, ó ń rọ́ tìka-tìka. Àdìó dìde.)
Ẹ máa wolẹ̀ o, ẹ rọra o!
Àdíjá:  Òo, ẹ kú ìrọ̀lẹ́ o.
Àdìó:   Òo, ẹ káàbọ̀ǹ
Àdíjá:  Ẹ jọ̀ọ́, ṣé ilé ìyá Oyèládùn nìyí? 
Àdìó: 	Ìya Oyéládún?
Àdíjá:  Bẹ́ẹ̀ ni, tí ó ń tajà ní Ìdí-Ọdán
Àbẹ̀ní:   (Ó sáré wọlé láti ẹ̀hìnkùlé tí ó wà, Oyèládùn
	tẹ̀lẹ́ e) Bẹ́ẹ̀ ni o, ẹ máa wolẹ̀ o, ẹ káàbọ̀, 
	Àláájà. Ẹ máa rọra. Ẹ sì lè wá ibí yìí kàn náà?
Àdíjá:	Ṣé mo sọ fun ẹ pé màá wá. 
[Níwájú ilé Àyángbèmí, a rí i pé wọ́n ta àtíbàbà tí ó pọ̀ síbẹ̀. Ìta ilé ọ̀hún fẹ̀ gan-an ni. Àwọn ènìyàn ń jẹ, wọ́n ń mu. Ní ẹ̀gbẹ́ kan, àwọn obìnrin ń sè, wọ́n ń sọ. Àwọn onílù dùndún àti gangan ń lù, àwọn kan sì ń jó. Àwọn àgbààgbà kan lọ́kùnrin, lóbìnrin láti ìdílé bàbá àti láti ìdílé ìyá Àyángbèmí jókòó lábẹ́ ọ̀kan nínú àwon àtíbàbà náà, wọ́n ń tàkurọ̀sọ, ṣùgbọ́n a kò gbọ́ ohun tí wọ́n ń wí. Láìpẹ́, àwọn iyàwọ Àyángbèmí méjèèjì Moní àti Kẹ̀kẹ̀ jáde nínú aṣọ tó jíire, wọ́n sì ń kúnlẹ̀ só, sò, só káàkiri láti kí àwọn ènìyàn].
 Moní àti Kẹ̀kẹ̀:	 Ẹ ṣeun o, Ẹ ṣeun o. A dúpẹ́ o. Adùn á kárí o. Ayọ̀ lẹ̀yin náà ó fì gbà á o. Ẹ ṣeun o.
 (Àwọn ènìyàn náà sì ń dáhùn bí wọ́n ti ń kí wọn. Wọ́n dé iwájú àwon àgbààgbà tó jẹ́ ẹbí ọkọ wọn, wọ́n tẹ́ aṣọ síwájú wọn, wọ́n kúnlẹ̀).
 Moní àti Kẹ̀kẹ̀:  Owó ò! Owó ò ! Ajé Ògúngúnnísọ̀ !
Owó ó ò!
  (Àwọn àgbà náà ń dìde ní ọ̀kọ̀ọ̀kan, wọ́n ń sọ owó sórí aṣọ tí àwọn obìnrin náà tẹ́ sílẹ̀).

Ìbídùn:  Bùròdá mi dé nù-un. Kò sóhun tí obìnrin       
         ṣe tó kúkú ń dára lójú ti yin.                
Àńtónì:  Ẹ gbé kántan-kàntan yín. Ẹ ò kọjú sí baba     
         tí ẹ bá wá sógun. Ilẹ̀ ló ti ń bora yìí, a ò tíì
         gbúròó àwọn aráabí.                           
Déyẹmí:  Wọ́n férẹ̀ẹ́ dé. Ilẹ̀ kò tí ì ṣú jù.              
Omílajú: Alẹ́ ni wọ́n-ọ́n mú ìyàwó wọlé. Àwọn             
         alákọ̀wé lò ń gbéyàwó ọ̀sángangan. Òun          
         náà nìyàwó kì í fí í léèpò lójú, tí ọmọ wọn   
         kì í fí í nítìjú.                             
Ìbídùn:  Kin ló ń kán bùrọ̀dá lójú báyìí? Àbí kì í ṣe   
         àìsùn àṣemọjú la máaṣe lónìí?                 
Antónì:  Ṣe ni kó o wá fi okùn wà mí mọ́lẹ̀ kí ń máa     
         ṣe àìsùn. Olùyà!                              
         (Gbogbo wọn bú sẹ́rìn-ín. Wọ́n sì ń gbọ́ ìlù     
         àti orin bọ̀ lọ́nà apá ìsàlẹ̀)                   
Omílajú: (Ó pe ọmọkùnrin kan): Táyọ̀, ìwọ tètè lọ sọ     
         fún ọkọ ìyàwó pé kí ó bá ẹ̀yìnkùlé bọ́ sí ilé   
         àwọn Àlàní, kí ó sì jókòó síbẹ̀.               
ìbídùn:  Kín ló dé?.                                     
Omílajú: O ti gbàgbé pé ìyàwó kò gbọdọ̀ bá a ilé.        
         Tàbí o kò gbọ́ ìlù wọn tó ti sún mọ́ tòsí?      

Àwọn àgbà:     Ẹ káre láye! Orí ọkọ yín ó gbè yín ! Ẹ ó jèrè
                ọmọ! Inú yín ó dùn kalẹ́. Ẹ káre!
(Àwọn obìnrin náà kó owó àti aṣọ tí wọ́n tẹ́ sílẹ̀, wọ̀n si wọ́nu ilé lọ. Lára àwọn àgbà wọnnì bẹ̀rẹ̀sí sọ̀rọ̀):

Omílajú: Ẹ ò rí pé ìyàwó gidi ni àwọn obìnrin yìí. Ẹ 
         ò rí bí inú wọn ṣe ń dùn sìnkìn.            
ìbídùn:  Inú wọn ń dùn gan-an ni o. Ṣebí o mọ̀ pé     
         ọkọ wọn fẹ́ràn wọn, ó si ń tọ́jú wọn gan-an   
         ni.                                         
Omílajú: Bẹ́ẹ̀ ni o. Inú dídùn ní í mórí yíyá wá. Tó si
         jẹ́ pé ṣe ni ọkọ wọn ń gbé ìyàwó mìíràn lé   
         wọn.                                        
ìbídùn:  Ọkọ wọn ìbáà gbéyàwó méjì pọ̀ lẹ́ẹ̀kan         
         ṣoṣo wọ́n mọ̀ pé owó ń bẹ, ìyà kò sì lè jẹ    
         wọ́n. Kin ni inú wọn kò ní dùn sí?           
Déyẹmí:  Ṣé ẹ kò rò pé ojú-ayé ni wọ́n ń ṣe sá? Ṣebí  
         obìnrin lẹ̀yi náà. Ṣé òrìṣà jẹ́ ń pé méjì     
         obìnrin dénú?                               
Omílajú: Ṣebí àwọn tí pé méjì, inú wọn sì ń dùn. Ẹ   
         gbọ́ ìjà wọn rí bí?                              
Déyẹmí:  Ó jọun pé ìwọ ń bá wọn gbé? Ṣé ẹni tí kò bá 
         wọn dé yàrá mọ ohun tí wọ́n ń ṣe?            
                                                  

 Ìbídùn:      À i À! À! Mo ti gbàgbé o. Jẹ́ kí á lọ sọ fún àwọn obìnrin-ilé tó kù ti wọn kò bá wọn lọ sílé àna pé kí wọn múra sílẹ̀.

 (Àwon méjèèjì dìde lọ. Láìpẹ́ àwọn tó ń mú ìyàwó bọ̀ yọ lọ́ọ̀ọ́kán pẹ̀lú ìlù àti ijó. Àwọn ọmọkùnrin meji gbé àtùpà Òyìnbó elépo Karosín tí wọ́n máa ń fẹ́ atẹ́gùn sí nínú lérí. Àwọn àtùpà náà ń já tòò. Iná rẹ̀ mọ́lẹ̀ rokoṣo).
  Àwọn Èrò ìyàwó: (ń kọrin): ìyàwó dòdóorò
			Orí jẹ n gbe o.
        Ègbè: ìyàwó dòdóorò
             Orí jẹ n gbe o
        Èlé: ìyàwó dòdòorò
             Orí jẹ n gbe o
         Ègbè: ìyàwó dòdòorò
              Orí jẹn gbe o
         Èlé: ìyàwó wa ń bọ̀ lọnà
          Ègbè. Rọ̀ra máa gbẹ́ṣẹ̀ lọ́ọ̀kọ̀kan
          Èlé: ìyàwó wa ń bọ̀ lọnà
          Ègbe: Rọ̀ra máa gbẹ́ṣẹ̀ lọ́ọ̀kọ̀kan
          Èlé: Abọ́sẹ̀dé ń bọ̀ lọnà
          Ègbè: Rọ̀ra máa gbẹ́ṣẹ̀ lọ́ọ̀kọ̀kan

        Èlé: Ọmọ-ilé-ọlá ń bọ̀ lọ́nà
        Ègbè: Rọ̀ra máa gbẹ́ṣẹ̀ lọ́ọ̀kọ́kan
        Èlé: Aya-ilé-ọlá ń bọ̀ lọ́nà
        Ègbè: Rọra máa gbẹ́sẹ̀ lọ́ọ̀kọ́kan
        Èlé: Ìyẹ̀rú-ọ̀kín ń bọ̀ lọ́nà
        Ègbè: Rọ̀ra máa gbẹ́ṣẹ̀ lọ́ọ̀kọ́kan
    (Ní báyìí, gbogbo ènìyàn ti dára pọ̀ mọ́ àwọn tó ń mú ìyàwó bọ̀. Ìyàwó borì gàgà-ruru. A kò rí ojú rẹ̀. Wọ́n ti jó dé ẹnu ọ̀nà ilé. Àwọn àgbààgbà ìdílé Àyángbèmí tó ti jókòó lábẹ́ àtíbàbà tẹ́lẹ̀ ti wọnú ilé lọ, wọ́n sì jókòó nínú pálọ̀ ńlá kan. Àwọn obìnrin-ilé (àwọn ìyàwó-ilé) jáde wá dúró lẹ́nu ọ̀nà. Ọ̀kan nínú wọn ti wọ́n ń pè ní Àbákẹ́ gbé igbá omi kan lọ́wọ́, obìnrin mìíràn náà sì mú igbá gbígbẹ kan tí kò sí ohunkóhun nínú rẹ̀ lọ́wọ́. Wọ́n fi orin tiwọn pàdé ìyàwó lẹ́nu ọ̀nà). Orin:
           Èlé: Leṣú gbé ń joko, leṣú gbé ń joko
           Ègbe: Nílẹ̀ẹ́lẹ̀ lesú gbé ń joko
           Èlé: Leṣú gbé ń joko, leṣú gbé ń joko
           Ègbe: Nílẹ̀ẹ́lẹ̀ leṣú gbé ń joko
           Èlé: Leṣú mi ń joko, leṣú mi ń joko 
	   Ègbe; Nílẹ̀ẹ́lẹ̀ lesú gbé ń joko
Ní inú oko pápá kan, a rí àwọn alágbàro méjì tí ń sán oko. Sòkòtò péńpé, péńpé nìkan ni wọ́n wọ̀, kò sí ẹ̀wù lọ́rùn wọn, ṣe ni wọ́n kó ẹ̀wù wọn kọ́ igi kan ní ibi tí wọ́n ti ro sẹ́yìn. A ń gbọ́ ọwọ́ iṣẹ́ ẹnìkẹta ṣùgbọ́n a kò rí òun.
   Ọ̀kan nínú àwọn méjì tí a rí èyíinì Àlàmú, ń súfèé nígbà tí ó yá ó bẹ̀rẹ̀sí kọ ìfé náà ní orin gidi: 
Àlàmú: (Ó ń kọrin) Iṣẹ́ alákọ̀wé ṣe débi a ń ṣàgbàro, ọ̀rọ̀ mìíràn dé mo rí tíṣà tí ń ṣàgbàro. Iṣẹ́ alákọ̀wé ṣe débi à ń gbàgbàkọ, ọ̀rọ̀ mìíràn dé mo rí tíṣà lọ́rùn ọ̀pẹ. Iṣẹ́ alákọ̀wé ṣe......
  Àkàngbé: (Ó dáwọ́ àdá rẹ̀ dúró, ó sì ń fi ìbínú sọ̀rọ̀): Àlàmú mo ṣebí wèrè rẹ ti sàn ni? Wò ó, o jẹ́ lọ ṣọ́ra rẹ dáadáa. Bóyá lónìí gan-an ni ọ̀rẹ́ wa máa dópin.
 Àlàmú:   Họ́wù! A gbá ni létí, orúnkún ń ṣẹ̀jẹ̀. Ibo la bá lọ, ibo la bá bọ̀? Abẹ́rẹ́ sọnù a gbé Ṣàngó sóde! Kí la sọ dé ibi pé a ń pín gaàrí lónìí gań-an? A ń jà tẹ́lẹ̀ ni tàbí kí ló fa gbogbo ohun tí o ń sọ yìí?
  Àkàngbé: Bí a bá tún máa jà ńkọ́? Ọmọ ojú ni mi, mo sáà mọ ìran-án wò. Àti pàápàá bí owe bá jọ òwe ẹni tí a kò bá le dáhùn ẹ̀rù ìjà ló ń ba olúwarẹ̀. Ṣúgbọ́n o...
Àlàmú:    Ànísẹ́, kí ni mo ṣe? A sáà ti jọ ń sọ̀rọ̀ tí a jọ ń rẹ́rìn-ín látàárọ̀ ni. 
Kí ló wá fa gbogbo mọ́namọ̀na yìí, tí o n torí dohùn sílẹ̀ bí ẹni pé èmi rẹ ń jà tì.
 Àkàngbé: Bi kì í bá ṣe ohun tó dé tó ní ká wá mọ òun, ṣé èmi náà ló di ẹni tí o fi ń tayín nígbà gbogbo bí ẹni pé èmi níkan ni wọn yóò kọ́kọ́ dá dúró lẹ́nu iṣẹ́ olùkọ́. O ò wá rí orin méjì kọ mọ ju “Isẹ́ alákọ̀wé ṣe débi a ń sànpàno” (Ó ń ránmú sọ̀rọ̀).
   Àlàmú:   (Ń rẹ́rìn-ín) Ha! Ha! Ha! Èyíùn ni pórin tí
             mo ń kọ ló fa òkò ọ̀rọ̀ títa bí ẹni ń tafà. Mo ha lè tori pé wọ́n dá ọ dúró lẹ́nu iṣẹ́ tíṣà kí n má gbọdọ̀ kọrin tèmi lẹ́nu iṣẹ́ mọ́ bí? Ṣebí ìwọ náà mọ̀ pé orin níí músẹ́ oko yá.
Kò le tó gbogbo èyí. Ìtì ọ̀gẹ̀dẹ̀ lọ̀rọ̀ ilé-ayé, kò tó ohun a ń lọ àdá bẹ́.
     Akàngbé: Wẹ̀ẹ́ẹ́l, bó ṣe jọ lójú tíẹ nùn-un.Ìwọ náà. kùkú mò pé ẹkùn ní ń dààmú Ọlórun tóówò, Ọlọ́runtóówọ̀ kì í-ṣe-ajá kájá.ìbá ṣe pé... (Bùrẹ́mọ tí a ti ń gbúròó ọwọ́ rẹ̀ tẹ́lẹ̀ jáde wá bá wọn, ó sì gé ọ̀rọ̀ mọ́ Akàngbé lẹ́nu).
      Bùrẹmọ: Ṣé ó dáa bí ẹ ti ń fi òwúrọ̀ kùtù wúrẹ̀kẹ́ yìí? Èmi ń ṣiṣẹ́ lọ bíi kànnákòrò, ẹ̀yin ń sẹ̀rẹ̀kẹ́ èébú, bẹ́ẹ̀ ni bí owó bá délẹ̀ tán, dàbá-ń-dàba-ùn ni. Kò ní sí pé a ń yọ àláwáǹsi ẹjọ́ rírò kúrò nínú ti ẹnìkan.
Àlàmú: Àwé, kì í ṣe ọhun tó yẹ kó o sọ lo ń sọ jáde lẹ́nu. Ìyẹn ni pé bi o bá tilẹ̀ bá wa tí a ń lu ara wa, ọ̀rọ̀ owó iṣẹ́ náà lò bá máa sọ.
Bùrémọ: Àà, rárá o. Ńbá kọ́kọ́ là yín ná kí n tó sọ mọ́sàsí ọ̀rọ̀ síi yín.
Àlàmú:   Hẹ̀ hẹ́n! ìgbà náà lò bá tó mọ̀ pé “Oníbànújẹ́ ni awọn onílàjà nítorí tiwọn ni ìforígbọgbẹ́”.
Bùrémọ: Ó dáa, kí ló fa gbogbo ìsọkúṣọ tí ẹ ń sọ sí ara yín?
Àkàngbé: Ibo lo ti forúkọ sí tẹ́lẹ̀. Ohun tó yẹ kó o kọ́kọ́ ṣe lo wá ṣe kẹ́yìn.
Bùrémọ: Àní kí ló dé? .
Àlàmú:   Ó ní mo ń fòun kọrin. Bẹ́ẹ̀ jẹ́jẹ́ ni mo ń kọ orin tèmi.
Bùrémọ: Irú orin wo ni ìwọ náà ń kọ, nítorí bí etí kò bá gbọ́ yìnkìn inú kì í bàjé.
Àlàmú: Orin tí gbogbo ayé máa ń kọ náà ni. Ta ni kì í kọ orin “Iṣẹ́ alákọ̀wé ṣe débi a ń ṣàgbàro” ní gbogbo ilẹ̀ yí?
Bùrẹmọ: Hà hín-ìn. Bó bá jẹ ti ìyẹn ni, n kò ṣẹ̀ṣẹ̀ níí béèrè ẹjọ́ lọ́wọ́ ọ̀rẹ́ wa mọ́. O ti dá rojọ́, o sì ti dá jẹ̀bi. Kì í ṣe òní, bẹ́ẹ̀ ni kì í ṣe àná ni èmi pàápàá ti máa ń kìlọ̀ fún ọ pé kò yẹ kí o máa kọ irú orin yẹn nígbà tí o mọ̀ pé iṣẹ́ tíṣà ni ọ̀rẹ́ wa ti ń ṣe kì wọn tó dá a dúrò, kí ó tó wá di alágbàro bíi tiwa. Pàá lẹ́ẹ̀kínní, pàá lẹ́ẹ̀keji, bí ojú ọ̀hún ò bá fọ́ ràbàràbà ní i dà. Àti pé a-á-bùú-ni jẹ a-á-bùú-ni. a á gba ni nímọ̀ràn jẹ́ a á gba ni nímọ̀ràn, èwo ni ti “babá-à rẹ Olórípàlàbà ò leè rẹ̀wà fún o?” Wò ó, Àkàngbé, ìwọ má bìínú mọ́ o jàre. A-mú-ni-ronú lọ̀rẹ́ wa. Bó bá tún kọ irú orin yẹn lati òní lọ, èmi pẹ̀lú rẹ la ó jọ wọ sòkòtò kan náà.
 Àkàngbé: O ṣeun jàre. Èmi náà ìbá tilẹ̀ tí bínú, ṣùgbọ́n bí a bá yọ ipin lójú, ojú náà là á fi í hàn, kì í ṣe nítorí ohun mìíràn, kí ojú má bàa ṣe ọ̀bùn mọ́ ni.
 Alàmú: Ó ti pari. Èmi pàápàá ò jẹ́ tún rí tíṣà níbi àgbàro mọ́.... Ẹ gbọ́ ná, ẹ jẹ́ ká kúkú dáwọ́ iṣẹ́ dúró ká sọ̀rọ̀ kan tó ti ń gbé mi lọ́kàn láti bi ọjọ́ mẹ́ta, àbí ẹ tí wí?
  Bùrẹ́mọ: Ẹnìkan ì í díjọ́ pọká. Bọ́rọ̀ bá wà sísọ kíákíá ni, kí iṣẹ́ tí a ń ṣe yìí náà bàa lè parí lònìí. Ngbọ́ àwé?
  Àkàngbé: Wẹ̀ẹ́ẹ́l, bíṣẹ́ bá ti yá kì í tún pẹ́ mọ́. Tètè yán ọ̀rọ̀ ọ̀hún ká tó máa bá iṣẹ́ bò, ẹni báṣẹ́ lọ ló bá a kí
 Alamú: Ọlọ́run má jẹ̀ẹ́ kí wàhálà ó pa wá o (Amin o) Ohun tí mo ń rò ni pé bí a bá parí iṣẹ́ eléyìi, tí bàbá olóko bá sì ti fún wa ní bálasì, ká kúkú pín gbogbo owó tí a ti ń re jọ...
Bùrẹ́mọ̀: Ká lọ jókòó ṣí ìgbòro, káwa náà máa jayé orí wa! Àbí bẹ́ẹ̀ kọ́? Pẹ̀lu èló?
Àkàngbé: Ṣé ò bá tilẹ̀ jẹ̀ kí ẹlẹ́ẹ̀ẹ́dẹ́ pe ẹ̀ẹ́dẹ́ délẹ̀ kó o tó máa pe ẹ̀ẹ̀dẹ́gbẹ̀jọ tàbí ẹ̀ẹ́dẹ́gbẹ̀fà.
Alàmú: O má ṣeun, ṣé ẹ̀ bá tilẹ̀ jẹ́ kí n kólòlò tèmi tán ná. Èrò mi ni pé bí a bá pín owó tí a ní tí ẹnìkọ̀ọ̀kan sì gba ẹgbàata náírà, kí á pa iṣẹ́ àgbàro yìí tì, kí àwa mẹ́tẹ̀ẹ̀ta lọ bẹ̀rẹ̀ òwò ní ìdálẹ̀, níbì tí ọ̀rọ̀ à ǹ sòkú ojoojúmọ̀ tàbí pè ẹnìkan ń kómọ, ẹnìkan ń gbéyàwó kò ti ní gbún wa lọ́wọ́ gbún wa lẹ́sẹ̀ fún bí ọdún bíi márùn-ún. Nípa bẹ́ẹ̀ owó tí a bá fi ń sòwò á ráàyè dẹ,àwa náà á kúrò nínù ìṣẹ́ yìí. 
Àkàngbé: Ọ̀rọ̀ rẹ dára gan-an ni, ó sì mù làákàyè lọ́wọ́. Ṣùgbọ́n irú kí ni à bá máa tà pẹ̀lú ẹgbàata náírà, tí a ó máa jẹ nínú rẹ̀ tí owó kò ní tètè re ibi owó ti wá, pàápàá èmi tí mo ti ní àfọwọ́fà kan sílé.
Bùrẹ́mọ̀: Ṣé ìyàwó rẹ náà lo ń pè ní àfọwọ́fà? Hẹ̀n-ẹ́n, Adùkẹ́ ọmọ dáadáa, tó ní àforítì ju ìtànforítì lọ (Wọ́n rẹ́rìn-ín). Wàyí o, nípa ohun tí ọ̀rẹ́ wa sọ, èmi pàápàá fọwọ́ sí i. Kò sí iye tí ènìyan fi sòwò tí kò leè dirún, di igba, ìṣẹ́ra-ẹni loògùn rẹ̀. Bì a bá lè lọ sí irú ilú Òkè-Odò yẹn tí a sì ń ṣe bí a ti mọ, tí a ń jẹ irú oúnjẹ tó yẹ mẹ̀kúnnù bíi tiwa, mo lérò pé bó bá pẹ́ díẹ̀ náà, kò lè rìn á ti Òyó bọ̀.
   Àkàngbé: Ó dáa, irú kí ni ká rè é máa tà?.
   Àlàmú: Oríṣìíríṣìí okòwò ló ń bẹ lọ́kàn mi, ṣùgbọ́n mo rò pé kí á kọ́kọ́ lọ sí ọ̀dọ̀ bàbá Fábíyìí ná, ká bèèrè lọ́wọ́ Ọ̀rúnmìlà irú ọjà tí ó bá yẹ ká tà.
   Bùrémọ: Ṣé baba Fábíyìí tí ń-bẹ ní Ojú-ọjà nítòsí ilé Arékèémáṣe? Bẹ́ẹ̀ bàbá un ríran?
   Àkàngbé: Á à, Fábíyìí ríran ju àjẹ́ ọtà lọ. Ó fẹ́rẹ̀ẹ́ lè máa gbọ́ gbogbo ohun tá a ń wí yìí. Bí a bá ti dé ilé, ibẹ̀ la ó kọrí sí.
   Bùrémọ: Ó dáa, ẹ jẹ́ ká tètè pari iṣẹ́ yìí, ká kọrí sílé. (À wọn mẹ́tẹ̀ẹ̀ta tún kí àdá mọ́lẹ̀, wọ́n ń bá iṣẹ́ lọ, Àkàngbé dá orin kan, àwọn méjì tó kù sì ń gbé é);
   Àkàngbé: (Orín:) Ẹwẹlẹ wẹ̀kú ẹ̀wẹ̀lẹ̀
		Ewẹlẹ wẹ̀kú ẹ̀wẹ̀lẹ̀	
                    A kò má kú lọ́mọdé o.
   Gbogbo: Wẹ́ẹ́, Wẹ̀kú ẹ̀wẹ̀lẹ̀
   Àkàngbé: A kò ma kú s’ébi ṣẹ̀ o.
   Gbogbo: Wẹ́ẹ́, wẹ̀kú ẹ̀wẹ̀lẹ̀.
(Iná kú)
Alàgbà Elújọba ń bo ilé rẹ̀ tó ṣẹ̀ṣẹ̀ mọ tán tó wà lọ́nà Làgèrè.
Ewe gbòdògì ló fì ń bo ilé náà. Ó sì ti fẹ́ẹ̀ẹ́ pari rẹ̀ nígbà tí ewé tó rà lọ́wọ́ Olúrónbí ò tó. Ó sáré lọ sọ́dọ̀ rẹ̀ bóyá òún lè rí ewé rà sí i, kóun fi parí ilé òun. Olúrónbí ṣàlàyé pé kò séwé nílẹ̀ mọ́ 'Àmọ́ ńídaìn-ín ọ̀la; ní kùtùkùtù ọ̀ọ́rọ̀, ní kò-ríni-ọ̀-mọni, ni mọ máa tí roko lọ́ọ̀la. Nídaìn-ín ọ̀la ewé ti hà ńlẹ̀ pítipìti; ẹ̀ padà há..'
       Elújọba retí lọ́jọ́ kèjì tí Olúrónbí dá fún un, kò gbúròó rẹ̀. Ó pààrà ilé rẹ̀ títí, agará dá a. 'Eèé, èwo làdéhùn aiágbádá kóbìnrin-ìn-ín dá kò mí báìn-ín? Ń gbọ̀ ọ́ mọ̀ pé é sèéwé lóko, ì bá má tòó fì mí lọ́kàn balẹ̀ lórí òfo. Etí wo lọ́ bá ni in gbọ́ ọ, pé mé leè kọ́lé pari. Kójò bá dé lójijì síkọ́?... Kí ǹ bàá tíì dáwọ́ lé e, a gbọ́ yèénì. Ewo ni akọ́lé-mọ́ọ̀-parí rẹ̀ kólúa rẹ̀ẹ́ dá kalẹ̀..'
      Fogído tí í ṣe baba Olúrónbí ṣẹ̀ṣẹ̀ tòde ìrọ̀lẹ́ dé ni. ìrètí rẹ̀ ni pé Olúrónbí ti dé sílé; ẹni tó ti jí lọ sóko látìdájí tòun tọmọ ìkókó. ìyàlẹ́nu ló jẹ́ fún un nígbà tó wọlé tó rí Diwúrà tí í ṣe ìyàwó rẹ níbi tó ti ń tara pàrà; tó ń garùn wo ọ̀nà ẹni tó ti jí lọ oko látìdájí tòun tọmọ lọ́wọ́, tí kò sì tí ì wọlé. Bí ò bá ṣàánú ara rẹ̀, kò sì le ṣàánú ọmọ aláìní baba; ojú kan ẹ̀pà, ojú kan erèé táwọn fi ń tu ara wọn nínú; ògúnná kan sọso tÉdùmàrè fi rọ́pò, tó fi tù wọ́n nínú lórí àdánù ikú ọmọ wọn...

       Kò tilẹ̀ bẹ̀rù láyé gbénigbéni yìí, kò tiẹ̀ náání bóun pàdé àwọn ẹbọra Ùgbò lójú ọ̀nà; kò rántí ohun tó ṣẹlẹ̀ sí baálé rẹ̀ tí í ṣe ọmọ wọn ìyẹn Adélàjà tó pòórá lójijì; tó dàwátì lọ́sàn-án gangan; tí wọn-ọ̀n rókùú-ráàyè rẹ̀ dòní; òun náà tún wá lọ fámíá bí ẹ̀mí ìyá aláró. Kin ni kóun ti ṣèyí sí báyìí? Akóbáni mà ni Rónbí yìí o. Bẹ́ẹ̀ ni ara Diwúrà ò lélẹ̀ rárá. Bó ti ń wọlé, ló ń jáde; bó ti ń mú gèlè, ló ń fi ìborùn ọwọ́ rẹ̀ sílẹ̀. Bí ìró ṣe ń tú nídìí rẹ̀, ló ń ki apá bùbá bọ orí lódìlodì. Nígbà tí Fogído jàjà wọlé, ṣeni Diwúrà tú àròyé ọkàn rẹ̀ sí ìta, ẹni tọ́kàn rẹ̀ ti wúwo gbingbin tẹ́lẹ̀ fún oríṣìíríṣìí èrò.
       Fogído ò tiẹ̀ sàròyé lọ títí, ó bọ́ ẹ̀wù òde sílẹ̀, ó bọ́ sínú gbérí ọdẹ rẹ̀, ó wọ bàtà bọ́dẹwọ̀tí rẹ̀, ó gbé ọ̀pá ògún rẹ̀ gbọọrọ níbi tó gbé e ti sí ní kọ̀rọ̀ yàrá rẹ̀, ó mú ìgòdan rẹ̀, ìyàwó rẹ̀ náà ti mọ ìtumọ̀ àṣamò tí ọkọ rẹ̀ ń pa, bí onítibí ò tiẹ̀ sọ̀rọ̀. Ńjẹ kí àwọn méjèèjì tọ kọ́sọ́ síta báyìí ni wọ́n pàdé Elújọba tójú rẹ̀ fàro; tóun náà káròyé palẹ̀ pé ohun tí Olúrónbí ṣe fóun ò dáa tó o; pé ó sì mọ̀ọ́mọ̀ dá iṣẹ́ òun dúró; pé ṣé ó dáa bó ṣe fegbò ọ̀rọ̀ òun ṣẹ egbò ilé tí ò sì ránṣẹ̀ pe òun látàárọ̀; pé ṣé kò réwé já lóko ni lẹ́yín tó ti gbowó lọ́wọ́ òun? Pé bẹ́bìtì ò bá pa eku, kó tètè jẹ́ kóun rówó òun gbà o, kóun fi. ewé tòun síwájú.
       ìbínú ò kúkú mọ̀ pé olówó òun ò lẹ́sẹ̀ ... ìbínú tó ru bò ó lójú, tó fi ń ti orí da ohùn sílẹ̀ kó jẹ̀ kó wolẹ̀ kó tún wo ẹnu ọkọ́. ìbínú ọ̀ún pàápàá di í létí débi pé kò fetí sí àlàyé tí Diwúrà ń ṣe; ìbínú ọ̀ún fọ́ ọ lójú débi pé kò jẹ́ kó kíyè sí ìmúra Fogído tó pàdé lẹ́nu ọ̀nà.
        'Wò ó, sọ́ ọ gbọ́, mọ́ bìínú o. Ọ̀rọ̀ ewé tiẹ lọ́ ká ọ lára, odidi ẹ̀mí méjì lọ́ jáde ni kàtà mi látìdájí orí ẹni, kí ọ̀n-ọ̀n tí ì wọlé láago méje ùrọ̀lẹ. Se bí o rí mi kí mo múra báàín? Ṣákòókò ìí lọdẹ apẹran-án ń roko ni? Ṣé tódẹ apẹran bá ń règbẹ́ ọdẹ lóru, ìyàwó rẹ̀ máa ń tẹ lé e ndan? Wòmúra Diwúrà kó o lé mọ̀ pé ọ̀rán tin ń bọ̀ rèénì o. Ìa náà gburòó Olúrónbí látọ̀ọ́rọ̀ kọ̀ ọ́ ti lọ tòun tọmọ ọọ́ rẹ̀ o...’
        Ṣe ni jẹbẹtẹ gbọ́mọ lé Elújọba lọ́wọ́, tí ò mọ ohun tó lè se mọ́. Ekùtù ọdẹ la à rí tẹ́lẹ̀, tá a ń wíjọ́, ọdẹ pàápàá là ń wá báyìí tá à tí ì rí. Ṣe bí bá a bá rọ́dẹ, a á rìí ekùtù ọdẹ. Ojú ní í sì í rójú ṣàánú; ẹni tó sọnù, ó di dandan ká wá a; ẹni tó jí lọ oko látìdájí tí ò tí ì wọlé níwòyí, ó di dandan káwọn tọ ipasẹ̀ rẹ̀ wò. Èrò yìí tó wà lọ́kàn Elújọba ló mú kóun náà yọ̀ǹda ara rẹ̀ láti tẹ̀ lé Fogído àti Diwúrà lọ oko òkè-ẹgàn níbi tí Olúrónbí ti lọ rẹ́ ewé.
        Àmọ́ bí wọ́n ti kẹ́sẹ̀ sọ́nà ni Fogído ń ro ohun tó lè ṣẹlẹ̀ sí Olúrónbí tí ò fi ti dé níwòyí; kin ló lè máa ṣe tó bẹ́ẹ̀? Irú ewé wo ló ká a lárà tó bẹ́ẹ̀? Àbí ilè ò ṣú dénú oko lọ́dọ̀ rẹ̀ ni? Kò tìlẹ̀ bẹ̀rù ẹ̀mí òun àtọmọ rẹ̀; kò tilẹ̀ rántí ohun tó ṣẹlẹ̀ sọ́kọ rẹ̀; kò sì bẹ̀rù, kó yára máa bọ̀ nílé; irú owó ọ̀ràn wo ló ń wá tó bẹ́ẹ̀, tó ń fẹ̀mí ara rẹ̀ àti tọmọ rẹ̀ wéwu? Diwúrà ò tiẹ̀ le sọ̀rọ̀ ní tiẹ̀. Ọwọ́ méjèèjì ló wà mọ́ àyà, tó ń gbọ̀n jelejele tẹ̀ lé àwọn méjì tó ṣaájú rẹ̀ lẹ́yìn. Bẹ́ẹ̀ lọkàn rẹ̀ ò ṣófo bó ṣe ń mí pókanpókan.
     Ìwòyí èṣí rèé, ò lé oṣù mẹ́ta géérégé lónìí tí ìgìrìpá ọmọ́ jáde nílé, tó dágbére fóun póun lọ ọjà Ẹnuwá o; dòní tóun ò gbúròó rẹ̀ fáàbàdà; aya àtọmọ tí wọ́n tún fì sìpẹ̀ fóun, tóun ń wò lójú tọ́kàn òún fi ń balẹ̀, háà! Rárá, kò gbọ́dọ̀ rí bẹ́ẹ̀. Àfi kóun lọ bọ́ sódò Ẹsìnmìrìn; àfì kóun di ìjẹ fáwọn iwinlẹ̀ àtòrìṣà igbó Ẹsìnmìrìn. Òun lánàá, òun lónìí bí ẹkún apọmọjẹ, nígbà tó kúrò ní ẹkún apọkọjẹ.  
Wọ́n dénú oko òkè-ẹgàn nítòótọ́, wọn ò mà pàdé Olúrónbíì! Wọn-ọ̀n tiẹ̀ kófìrí ẹni tó jọ ọ́; wọn-ọn tiẹ̀ pàdé ẹ̀dá alààyè kankan lójú ọ̀nà débi tí wọn ò bi í léèrè bóyá wọ́n báwọn rí abílékọ kan tó gbé ọmọ oṣù mẹ́rin lọ́wọ́. Fogído, Diwúrà àti Elújọba fọ́n ara wọ́n dà sínú oko, wọ́n ń hu bí ajá, wọ́n ń fọn ekùtù ẹnu, wọ́n ń fọwọ́ dití bí wọ́n ti ń pe orúkọ Olúrónbí tòò; wọ́n ń retí gee bíi kẹ́nìkan dá wọn lóhùn; wọ́n ń wò yán-án-yàn-àn-yán-án bíi kí wọ́n ko firí ẹni to jọ abiyamọ to gbọ́mọ pọ̀n sẹ́yìn.
       Àmọ́ irọ́ ni o. Ákitiyan wọn ò mú èso tí wọ́n ń fẹ́ wá. Ìrètí wọn ò ṣiṣẹ́ tó dá a ní gbogbo àkókò naà. Àfì gbohùngbohun inú igbó tó ń gbé ohùn wọn lọ tían-rére; tó ń ṣe àpètúnpè orúkọ Olúrónbí. Ẹni tí wọ́n ń pè gan-an kọ́ ló ń dáhùn, Olú igbó ló ń ba wọn pe Olúrónbí ní àpègbà. Wọ́n forí jágbó-jáju, wọ́n fara kó pàntí; wọ́n tẹsẹ̀ bọ ẹgún ìgbágó; èso èmìmọ́ lẹ̀ mọ́ wọn lára kítikìti; ìpìn pàápàá ń jó Diwúrà lára láìbéṣù-bẹ̀gbà. Gbogbo rẹ̀, isó inú ẹ̀kú ni wọ́n fi ṣe o, àrúnmọ́ra ni.
Fogido tatí were nígbà tó yá, ó ń gbọ́ igbe aròbó tó ń ké lọ́nà jíjìn sí wọn. Ó sapẹ́ sáwọn ọ̀wágbó ẹlẹgbẹ́ rẹ̀. Awọn mẹ́tẹ̀ẹ̀ta dẹ eti wọn sílẹ̀, kẹ́kẹ́ pa mọ́ àtíòro wọn lẹ́nu. Bí òwú ba gbọ̀n sílẹ̀, wọ́n á gbúròó rẹ̀ lọ́jọ́ náà. Nígbà tí wọ́n fòye gbé apá ibi tí igbe ọmọ náà ti ń dún,wọ́n dé ibi tọ́mọ náà wà. Ṣùgbọ́n ohun tí wọ́n rí bà wọ̀n nínú jẹ́.
    Òkú Olúrónbí ni wọ́n bá nínú àgbàrá ẹ̀jẹ̀ níbi tó sùn sí; wọ́n bá Mọ́rèmí ọmọ oṣù mérin lẹ́gbẹ̀ẹ́ rẹ̀ tó ń mu ọyàn ara òkú ìyá rẹ̀ tó wà nílẹ̀ pẹ̀pẹ̀. Àwọn mẹ́tẹ̀ẹ̀ta kọ́kọ́ di odidimọ̀dẹ̀, wọ́n dúró gbandikan bí ère; wọn ò mira; won ò leè sọ̀rọ̀; wọn ò leè gbọ́wọ́-gbẹ́sẹ̀; wọn ò leè ṣe aájò kankan. Ìran wọ́n dùn-ún wò lọ́jọ́ náà. Fogído ò rí i rí, Diwúrà ò sì gbọ́ ọ nínú ìtàn, bẹ́ẹ̀ ni Elújọba ò kó firí rẹ̀ rí pè ó ṣẹlẹ̀; kì alaàyè ọmọ máa fa oje ọyàn ìyá rẹ̀ tó ti dòkú. Kàyéfi yìí ló mú won ya sìgìdì kalẹ̀, tí ò leè gbé apá, gbé ẹsẹ̀.       
Ojú ẹkún kọ́kọ́ gbẹ lójú Diwúrà; Fogído náà ya sùgọ́mu kalẹ̀, ó rọ bí ẹ̀fọ́ tẹ̀tẹ̀ tó ti rí ìjà omiìgbóná. Elújọba náà lanu sílẹ̀, kò leè pa á dé; kò tilẹ̀ rọ́wọ́ fi lé eṣinṣin tó ń ṣeré géle níbi ètè òkè rẹ̀. Àbo àti ìhárá-jìjì mú àwọn métẹ̀ẹ̀ta. 
Èdùmàrè kí ó fún wa ni ọmọ gidi bí, kí a lèń ẹni gbẹ́kẹ́lé ni ọjọ́ ogbó.
Èyí ni àdúrà tí gbogbo òbí ń gbà fún Elédùmarè.
Àmọ́ tínǹkan kò bá sẹnu ire gẹ́gẹ́ bi a ti ń gbàá ní àdúrà síbẹ̀síbẹ̀ a tun máa rawọ́ ẹ̀bẹ̀ fún Elédùmarè kí ó jẹ́ kí ań bá ti ṣe kí a sìń ọ̀nà gbe gbà láyé. 
Ṣé àyànmọ́ ẹ̀dá kì í tàsé, àmọ orí inù le tako ni. 
Èyí jẹ́ ohun tí Òmìrán n fì ọkàn rẹ̀ rò pèlù àwọn ọmọ gbà-jẹ́-n-sinmi tí ìyàwórẹ̀ tí ó ti di olóògbé bí kalè fún un. 
Gbogbo ìgbà ni Òmìrán ń tiraka láti fi ẹ̀kọ́ ọmọlúàbì kọ́ àwọn ọmọ rẹ̀, sùgbọ́n àwọn ọmọ wọ̀nyí ya ọmọ tí a le pè ni à-kọ́-gbọ́ sí baba wọ́n lọ́run. 
Kàkà kí ewé àgbọn wọ́n dẹ̀ pípele ló tún ń pe le sí i.
àwọn ọmọ Òmìrán wọ̀nyí kò gbọ ẹ̀kọ́ òbí rárá ohun tí ó bá wù wọ́n ni wọ́n ń ṣe.
Ikú ìyá wọ́n, ó dàbí ẹni pe kò tilẹ̀ dùn wọ́n rárá nítorí ìwà tí wọ́n ń hù si àwọn ènìyàn ní àdúgbò.
Gbogbo ìgbà ni àwọn ọmọ Òmìrán wọ̀nyí ń ṣe ìjọ̀gbòn kiri ìlú Adẹ́mu ní kété ti ìyá wọ́n ti di olóògbé.
Ohun tí wọ́n kò se tẹ́lẹ̀ nígbà tí ìyá wọ́n wà láyé wọ́n bẹ̀rẹ̀ sí ní rawọ́ lé.
Ohun tó fa ìwà ìjọ̀ngbòn tí àwọn ọmọ Òmìrán ń hù wọ̀nyí kò sẹ̀yìn èébú tàbí yẹ̀yẹ́ tí àwọn ọmọdé ìlú Adẹ́mu ń fi àwọn ọmọ Òmìrán ń se lóri ikú ìyá wọ́n.
wọ́n ń pè wọ́n ní ọmọ “Wèrè òkú ọ̀run”.
Ọ̀rọ̀ yìí ló máa ń bí wọ́n nínú tí wọ́n fi ń ṣe ìjọ̀ngbòn kiri ìlú.
Láti dékun ìwà yìí láàárín àwọn ọmọ Òmìrán àti àwọn ọmọdé ìlú Adẹ́mu níí ṣe ni Òmìrán lọ ń fi ẹjọ́ àwọn ọmọdé àdúgbò wọ̀nyí sun Ọba ìlú Adẹ́mu.
Ọba Ojú-ọlá náà a sì kìlọ̀ fún òbí àwọn ọmọdé wọ̀nyí pé kí wọ́n ki ọwọ́ ọmọ wọ́n bọ asọ pé ẹni kan kì í máa ń fi ikú tàbí àìsàn bú ènìyàn nítorí pé Elédùmarè ni ó máa ń fún ni ni àlááfíà àti oògùn ọ̀rọ̀ ni ilé ayé tí a wà yìí. Lẹ́yìn tí Ọba Ojú-ọlá ti bá àwọn òbi ọmọ wọ̀nyí sọ̀rọ̀ tí àwọn òbi wọ̀nyí náà sì kìlọ̀ fún àwọn ọmọ wọ́n ni ìwà a ń fini ṣe yẹ̀yé yìí tó kásẹ̀ nílẹ̀ ní ìlú Adẹ́mu.
Ìgbà yìí gan-an ni ọkàn àwọn ọmọ Òmìrán tó balẹ̀ tí àwọn náà si le rìn ní ìlú láì sí wàhálà rárá mọ́ fún wọ́n.
Ní báyìí, Ẹ̀mísọ̀wọ́n tí ó jẹ́ bẹ́ẹ̀rẹ bàbá rè náà ní àwọn ìwà ìpánle kan lọ́wọ́ èyí tí kò jé kí óń ọkọ fẹ́ rárá ní àsìkò tí ìyárẹ̀ sì wa láyé.
Ó máa ń kanra gan-an nígbà kúgbà tí ó bá ń ba ènìyàn sọ̀rọ̀ kódà tí ó bá jé ọ̀rọ̀ eré lásán ni wọ́n ń ba ṣe, kíá ni yóò ti sọ di ìbínú tí yóò máa bẹ̀rẹ̀ sì ní máa pariwo lé gbogbo èrò lori.
Ìwà rẹ̀ yìí ni ó ń lé àwọn ènìyàn lọ ní ọ̀dọ̀rẹ̀, àti pé kò sí ẹni tí ó fẹ làti fẹ ọmọ tí ìyá rẹ̀ ya wèrè kú ní ìlú Adẹ́mu.
Ipò yìí ni Ẹ̀mísọ̀wọ́n wà kí ó tó di pe ìyá lájé pè é.
Ìyá lájé jẹ́ ọ̀kan nínú àwọn obìnrin bí tirẹ̀ ní ìlú Adẹ́mu pé bí ó bá mọ pé òun fẹ ni ọkọ kí ó dàkun dábọ̀ lọ tún ìwà rẹ̀ se àti pé kí ó máa gbàdúra gidi sí Ẹlẹ́dàá rẹ̀.
Bí bẹ́ẹ̀kọ́ kò sí ọkùnrin tó máa fẹ́ ẹ ní ìyàwó.
Bàyìí ni Ẹ̀mísọ̀wọ́n sì gba ìmọ̀rán ti wọ́n fún-un.
Ó wá ń ṣe pẹlẹpẹlé pẹlú gbogbo àwọn ènìyàn àgàgà àwọn ọmọ ọkùnrin ìlú Adẹ́mu bóyá nipa híhùwà dáadáa báyìí le jẹ́ kí óń ọkọ tirẹ̀ fẹ́.
Yorùbá bọ̀ wọ́n ní ìwà lẹwà obìnrin, bẹ́ẹ̀ ni, obìnrin sọ’wà nù ó lóun ó lórí ọkọ, gbogbo ìwà ìpánle ti Èmísọwọ́n ń hù wọ̀nyí ló fàá tí ó fi jẹ́ wí pé ọkọ fífẹ́ ṣe wá nira fún un.
Bí ó tilẹ̀ jẹ́ pé órẹ̀wà lóbìnrin ṣùgbọ́n kínni kan tó bá àjàó rẹ̀ jẹ́ ni ìwà búburú tí ó ń hù yìí.
Yàtọ̀ sí èyí, ó tún dọ̀tí l’óbinrin gbogbo ìgbà ni Ẹ̀mísọ̀wọ́n si máa ń fi ọ̀bùn ṣe fújà kiri nínú ilé, bí baba rè ni kí ó gbálẹ̀ tàbí fọ asọ rẹ̀ ń ṣe ni ó máa ń mọ bàbá rẹ̀ lójú tí kò sì ní ṣe ohun tí wọ́n bá ní kó ṣe.
Ṣe irú obìnrin báyìí ni ẹ ni kí ó ri ọkọ fé ní ìlú?
Ẹni tí kò gbọ́ràn si òbírẹ̀ lẹ́nu, ṣe òun ni ó fé gbọ́ràn sí ọkọ lẹ́nu?
Dájúdájú ọkùnrin tí ó bá fẹ irú wọ́n sílé ó ti mọ̀ wí pé òun fẹ ìjọ̀ngbọ̀n àti ọ̀bùn níyàwó, kí irú ẹni bẹ́ẹ̀ sì máa bá kádàrá rẹ̀ yí nìkan ló kù.
Bí Ẹ̀mísọ̀wọ́n ṣe ń hùwà ìpánle tó, tí ó sì tún yọ̀bùn bí ikun imú síbẹ̀ ìwà arábìnrin yìí kò sì ya Ìdí Ọ̀gá lẹ́nu rárá ni ìlú Adẹ́mu.
Ìdí Ogá tó jẹ́ ọ̀kan lára àwọn ọkùnrin ìlú Adẹ́mu wá wòye wí pé àǹfààní ńlá ni ó máa jẹ́ fún òun tí òun bá sì fi ọgbọ́n ẹ̀tàn tan Ẹ̀mísọ̀wọ́n kúrò ní ìlú àwọn lọ sí ìlú mìíràn, kò ní sí ẹnikéni tí ó le ṣèdárò rẹ̀ rárá.
Aámọ́kù ọlọ́parun ni wọ́n ṣe tí wọ́n fi gbé òkú rẹ̀ láti abúlé.
Múìlí pẹ̀lú ọ̀rẹ́ rẹ̀ Jékọ́bù ni wọ́n dìjọ gbé e wá sí ibùdó ọkọ̀.
Ibùdó ọkọ̀ si tó méẹ̀lì mẹ́ta sí ibi tí ó kú sí kí wọ́n tó fi ọkọ̀ gbé òkú rè wá sí ìgboro wá á sin.
Bánjí tí òun náà jẹ́ ọmọ ìyá kan náà pẹ̀lú Ràmọ́nì, ṣùgbọ́n bí ọmọ ni Bánjí jẹ́ fún Ràmọ́nì torí òun ló wo Bánjí dàgbà, ọmọ ọkùnrin kékeré yìí ló mú adìyẹ ìrànà lọ́wọ́ tí ó ń tu ìyẹ́ ara rẹ̀ lọ níwájú nígbà tí wọ́n ń gbé òkú bọ lẹ́yìn.
Ìgbẹ́ a fẹ́wé, bí àwọn ènìyàn bá fẹ pádé òkú lójú ọ̀nà, ṣe ni wọ́n ń yà sínú igbó kí wọ́n má ba à fàyàkínyà pẹ̀lú òkú.
Ìran Ìgbò a má a jà láti kọ̀yà fún ọmọ ìyá wọ́n.
Ìran Gàm̀bàrí, ìran Tápà ejinana-bààbo a máa gbakú ọmọ ìyá wọ́n kú.
Kàkà kí Yorùbá ó gbèjà ara wọ́n, won a máa sèké ara won, won á sọra wọ́n di ìran ò namọ lóògùn na ọmọ lọ́sẹ̀ irin.
Ó torí ìyá tàka sọ́mọ, baba Dágbéré ti gbàgbé pé a kìí mọ eérú kọ́lé, a kìí fi yanrìn mọ àrò, a kìí fi ewé kòkó pọ́n òrí, ohun tí a bá ṣe la ó jèrè.
Ṣe ni kẹ́kẹ́ pa rére mọ́ gbogbo ọmọ ènìyàn lẹ́nu, nígbà tí wọ́n ń sin òkú Ràmónì, ẹni tí ó lọ wú ẹ̀gẹ́ tí yóó fi kan ilé lóko, tí wọ́n wá gbé òkú rẹ̀ wálé.
Kàyéfì ni èyí jẹ́ fún gbogbo ẹni tí ó gbọ́ ìròyìn ikú yìí. Ọjọ́ kejì ni wọ́n tó gbe òkú rẹ̀ sin torí ilẹ̀ ti ṣú Lọ́jọ́ tí wọ́n gbé òkúrẹ̀ dé ìgboro láti oko.
Lẹ́yìn ìdárò ikú Ràmọ́nì, àwọn àbúròrẹ̀ pa ète pọ̀, wọ́n pa ìmọ̀ pọ̀, wọ́n kan ilé òkú. Oníkálukú nínú wọ́n, àti obìnrin àti ọkùnrin ló mọ ibi tí ó torí bọ láti yá owó.
Ẹlòmírànń ìdí páànù méjì yá, ẹlòmíràn lọ ra igi àwìn, gbogbo ẹ̀ gbògbò ẹ̀, wọ́n ṣá kan ilé òkú.
Ìgbà tí ó dí àsìkò ìfọ̀ kòkó tí ó tẹ̀lé ọdún tí wọ́n kan ilé òkú yìí, wọ́n ṣe iṣẹ́ oko kòkó rẹ̀.
Won fi owó tí wọ́nń láti ibi oko kòkó yìí ṣan gbèṣè tí oníkálukú fi ọwọ́ kọ́ kiri.
Léyìn ọdún méta tí wọ́n ti kan ilé yìí, kò sí ẹnìkankan nínú àwọn àbúrò lẹ́yìn-ìn rẹ̀ tí ó yà sí ọ̀rọ̀ bí wọ́n ó se tún ilé yìí ṣe.
Ṣé ilé tí wọ́n bá fi erùpẹ̀ amọ̀ mọ bí kò bá tètèń àmójútó, se ni yóó dojúbo’lẹ̀.
À ṣé ọ̀pọ̀ òkú kìí gbàgbé ẹ̀yìn, báyìí ni wọ́n ṣeń oníṣé Ràmọ́nì tí ó ti kú pé kí àwọn àbúrò léyìn òun bá òun tún ilé òun se.
Torí pé, òun kò ní pẹ́ wálé.
Ìyá arúgbó kan tí ó ti lọ sí irin àjò fún ọjọ́ pipe ni Ràmọ́nì rán sí ilé, ṣùgbọ́n ìyá yìí kò mọ̀ pé ó ti sílẹ̀ bora bí aṣọ.
Ọ̀rọ̀ yókù wá bọ́ sí orí Múìlí àti Bánjí lórí bí wọ́n ó ṣe tún ilé òkú ṣe.
Wọ́n tún lọ yáwó lọ́wọ́ alárá, wọ́n gba àgbàálè lọ́wọ́ ajerò, wọ́n yáwó lọ bí ilè bí ẹní, wọ́n tún ilé ẹ̀gbọ́n wọ́n ṣe.
Ohun tí ó fa sábàbí gbogbo owó tí wọ́n ń yá tún ilé ẹ̀gbọ́n wọ́n se ni pé wọ́n ti gbójúlé oko kòkó ẹ̀gbọ́n wọ́n pé sebí ọ̀dọ̀ọdún ni àwọn yóó máa ká kòkó yìí tí owó yóó sì máa wọlé.
Bí owó bá sì ti wọlé, wọ́n yóó máa fi san gbèsè tí wọ́n bá jẹ́ lórí ilé tí ẹ̀gbọ́n wọ́n ń kọ lọ́wọ́ tó fisílẹ̀ bora bí aso.
Lẹ́yìn ilé òkú tí àwọn àbúrò rẹ̀ kò jẹ́ kí ó wó dànù, àwọn àbúrò wọ̀nyí kò náání àti tọ́jú ọmọ rẹ̀ pẹ̀lú ìyàwó.
Se ni wọ́n sojú, ṣùgbọ́n wọ́n kò le sẹ̀yìn.
Bí a bá sì ti sojú tí a kò le dẹ́yìn ṣe, a ti di alábòsí, a ti di alábòmóoru nìyẹn.
Ònà tí oníkálukú nínú àwọn àbúrò wọ̀nyí yóó gbà ri jẹ́ nínú ogún ẹ̀gbọ́n wọ́n ni wọ́n ń ṣán.
àwọn ẹbí Ràmọ́nì ṣe ìpàdé mọ̀lẹ́bí lórí ikú rẹ̀. Wọ́n sì panupọ̀ sú Rálìátù lópó fún Múìlí.
Múìlí ni ọmọ ìyá ọkùnrin tí ó súnmọ Ràmọ́nì jùlọ nínú ọmọ ìyá.
Ojú àpá kò jọ ojú ara fún Rálìátù, lóòótọ́ Múìlí gbà láti mú ìyàwó ẹ̀gbọ́nrẹ̀ nígbà náà, ṣùgbọ́n Múìlí náà ti fẹ́ ìyàwó tirẹ̀ gan-an ní àsìkò yìí.
Ìyàwó ọ̀hún gan-an náà ti bí ọmọ méjì fún Múìlí.
Ìfẹ́ wà láàrin Múìlí pẹ̀lú ìyàwó rẹ̀ bí ó tilè jé pé ìyàwó yìí tiń ìdádúró lẹ́yìn ọmọ méjì àkọ́kọ́ tí ó bí.
Ohun tí ìwádìí sọ pé ó fa ìdádúró fún ìyàwó Múìlí ni pé ìyàwó Múìlí pẹ̀lú ìyàwó baba Ràmọ́nì tíí se baba gbogbo wọ́n ni wọ́n jà, lẹ́yìn ìjà yìí ni wọ́n tàka sí ara wọ́n.
Báyìí ni ìyá ìbejì tí ó jẹ́ ìyàwó baba Múìlí pèlú Ràmónì lọ gbé ilé ọmọ ìyàwó Múìlí fún àwon ẹlẹyẹ.
ìgbà tí ilé ọmọ ìyàwó Múìlí dé ọ̀dọ̀ àwọn ẹlẹyẹ, bí wọ́n ṣe já ilé ọmọ rè pútupùtu nìyẹn
Láti ìgbà yẹn ni ìyàwó Múìlí kò ti lóyún àárọ dalẹ́ mọ́.
Gbogbo nǹkan wọ̀nyí náà ló fún Múìlí ní ìwúrí láti mú Rálìátù, ìyàwó ègbọn rẹ̀ tó sílẹ̀ bora bí asọ.
Ìjà orogún bẹ̀rẹ̀ láàrin ìyàwó Múìlí pẹ̀lú ìyàwó Ràmọ́nì tí wọ́n sú lópó fún Múìlí.
Ṣé òrìsà jẹ́ kí n pé méjì obìnrin kò kúkú dénú.
Ọ̀rọ̀ ẹnu lásán ló mọ, ó tilẹ̀ nira fún obìnrin mìíràn láti sọ ọ̀rọ̀ orogún lẹ́nu.
Ìyàwó Múìlí kọ̀ jálè pátápátá pé nǹkan ọkùnrin tí ọkọ òun bá fi bá òun lò pọ kò gbọ̀dọ̀ fi bá obìnrin opó yìí lò pọ.
Ní àsìkò yìí, baba àti ìyá Ràmọ́nì náà wà láyé, wọ́n sì pe àwọn obìnrin méjèji yìí láti ṣe ọ̀pọ̀ àtúnṣe láàrin won.
Ìgbàgbọrẹ̀ kò rọ̀ mọ pé ọ̀rọ̀ yìí lè jẹ́ òótọ́.
Se ọmọdé kò mọ oògùn, ó ń pè é lẹ́fọ̀ọ́.
Iná kò kúkú mọ ojú ẹni tí ó dá a.
Ọmọ yìí dẹjàá, ó sì fi eyín-ọká gún ènìyàn.
Ó fẹ́ wo bóyá oótọ́ ni ọ̀rọ̀ tí baba yìí sọ tàbí irọ́ funfun.
Ẹ jẹ́ ka fèyí kọ́gbọ́n, ẹnìkan kìí kọ́ ọmọ líle ní oogùn ìkà tàbí àwọn nǹkan olóró mìíràn.
Ẹni bá ṣe bẹ́ẹ̀, igi oró ló ń lọ́.
Adékànmí wá eyín-ọká.
Ó fi gún Mọgbọ́njúbọ́lá
Ọmọbìnrin yìí jẹ́ ọmọ tí Adékànmí fẹ fi tipá ní ìbálòpò pẹlú rè tẹ́lèń.
Ìṣẹ̀lẹ̀ yìí sẹlè nígbà wọ́n ń padà sí abúlé lẹ́yìn iṣẹ́ ẹ̀kọ́ wọ́n.
Bí Adékànmí ṣe fi eyín-ọká gun ọmọbìnrin yìí ni ọmọ yìí pariwo pé Adékànmí n kò bá ọ ṣeré o.
kilo fi gún mi lápá?
Ẹsèkẹsè ni ara bèrẹ̀sí ni ọmọ yìí.
Gbogbo àìsàn pátá Ió ń ṣe ọmọ yìí lójú ẹsẹ̀ tí Adékànmí gún ọmọ yìí léyín ọká
Ara fu ọmọbìnrin yìí pé ọmọdékùnrin yìí ti tún ta ìjànbá mìíràn fun òun, ṣùgbọ́n kò mọ irú ìjànbá tí ó fi ṣe òun.
Òtútù mú Mọgbọ́njúbọ́lá, orí ń fọ́ ọ, ara ń ro ó pẹ̀lú, kódà kò lè sọ ní pàtó pé irúfẹ́ àìsàn tí ó ń yọ òun lẹ́nu nìyí.
Ibi tí ó ti gún ọmọbìnrin yìí léyín ọká, ẹ̀jẹ̀ bèrẹ̀sí dà sílẹ̀ láti ibè.
Bí ẹ̀jẹ̀ yìí ṣe ń dà sílẹ̀ náà ni ẹ̀jẹ̀ omobìrin yìí ń dudu.
Oró ejò ti bẹ̀rẹ̀sí yọ omo yìí |ẹ́nu ṣùgbọ́n ó fi agídi rìn dé abúlé lọ́jọ́ yìí.
Kí ijàńbá yìí tó gba ọ̀rọ̀ |ẹnu rẹ̀ Ió ti ń pariwo pé, ẹ dákun, ẹ gbà mi ó, Adékànmí ló gún mi ní nǹkan olóro lápa, láti ìgbà tí ó ti fi ìjàńbá yìí ṣe mi ni òòyì àti gbogbo àisàn ti ń ṣ ẹ mi o.
Ẹ gbà mi o, ẹ̀yin òbi mi, kó tó dójú ikú o.
Wọ́n gbé Mọgbọ́njúbọ́lá lẹ̀bẹ̀lẹ̀bẹ̀ lọ sí ilé Baálè, ó ṣàlàyé ohun tí ó sẹlẹ̀ kí àìsàn yìí tó gba ọ̀rọ̀ lẹ́nu rẹ̀, Kíá, Baálẹ̀ ránṣẹ́ lọ mú Adékànmí wá láti wá ṣàlàyé ohun tí ó rí lọ́bẹ̀ tó ó fi gaaru ọwọ́.
Gẹ́gẹ́ bí ìwà Adékànmí, ọmọkùnrin yìí kì í pa irọ́ rárá nínú èyí kéyìí ọ̀rọ̀ tí ó bá ṣẹlẹ̀.
Ó sọ fún Baálè pé lóòótọ́ ni òun fi nǹkan olóró gún un.
Baálè bèèrè pé kínni nǹkan ọ̀hún tí ó fi gún ọmọbìnrin yìí? (Ó sọ pé eyín ọká. Baálè sọ pé irú òkú ìkà wo ni ìwọ ọmọ Adékànmí yìí jé?
Wọ́n sáré pé àwọn ọdẹ jọ kí oníkálùkù ó pitú owó rẹ̀ láti fi ra èmí omọbìnrin yìí padà. Lójú ẹsẹ̀ omọbìnrin yìí dákú rangbọndan
Ó ku èmí kan lẹ́nu rẹ̀.
Baálè sọ pé kí wọ́n lọ jú Adékànmí sínú túbú.
Níbi tí wọ́n ti ń se àṣàrò lórí bí wọ́n ó se gba ẹ̀mí ọmọbìnrin yìí là ní ọmọ-ọdẹ kan gbé wọlé.
Wọ́n ṣàlàyé ohun tí ó ṣẹlẹ̀ fún un.
Ẹni tí wọ́n bá feyín ọká gún gbogbo ènìyàn ló ti mọ̀ pé ọ̀run làlà fún onítọ̀hùn. Ṣùgbọ́n Ọlọ́run kò dá ìṣòro kan kó má nìí oògùn tirẹ̀, àyàfi bí ẹni tí nǹkan yìí bá ṣẹlẹ̀ sí kò bá mọ oògùn sí ìṣòro yìí.
Ọdẹ yìí bèèrè pé taaní ẹni tí o fi eyín ọká gún obìnrin yìí?
Wọ́n mú Adékànmí jáde láti inú túbú, Adékànmí sí mú ẹyín-ọká jáde lápò, ó fi lé ọdẹ yìí lọ́wọ́.
Bí ọwọ́ ọdẹ ṣe bá eyín ọká tí wọ́n fi gún Mọgbọ́njúbọ́lá lọdẹ ń kí Mọgbọ́njúbọ́lá tí ó ti ń pọ̀kà ikú kú orí rere.
Ọdẹ mú eyín ọká pẹ̀lú èròjà mìíràn, ó sọ ọ́ di oògùn abẹnu gọ̀ǹgọ̀ fun lílò ọmọbìnrin yìí.
Lẹ́yìn wákàtí mẹ́ta, ọmọbìnrin yìí padà jẹ́ ènìyàn.
Ó kúrò lókùú.
Ìgbàgbọ́ àwọn ènìyàn sì ni pé arábìnrin yìí kò le ru àdánwò tí ọmọkùnrin yìí fi kàn-án là, ṣùgbọ́n orí kò ọmọbìnrin yìí yọ nínú ewu ní ẹlẹ́ẹ̀kejì.
Lẹ́yìn ọjọ́ kejì Mọgbọ́njúbọ́lá ní ilé Baálẹ̀, ara rẹ̀ yá. Baálẹ̀ sí sọ pé kí ọmọbìnrin yìí ó máa lọ sí ilé wọ́n.
Ipinnu Baálẹ̀ lórí.
Adékànmí tí ó wà nínú túbú ni pé òun yóò pa Adékànmí bọ ògún gégé bí ìpinnu baba rẹ̀ lórí rẹ̀.
Se àwọn Baálẹ kúkú lágbára láti ṣe bẹ́ẹ̀ láìsí ẹni tí yóò bi wọ́n léèrè.
Lẹ́yìn kí wọ́n fi ọ̀rọ̀ tó ọba aládé tí ó fi wọ́n sípò létí.
Baálẹ ń ronú ọjọ́ tí yóò fi ọmọ yìí bọ̀gún ní gbangba nítorí ìwà burúkú rẹ̀.
Wọ́n dá ọjọ́, ọjọ́ pé, ṣùgbọ́n kí wọ́n tó fi ọmọ yìí bọ̀gún, ẹnìkan mú ìmọ̀ràn wá láti gbọ́ ohùn ifá lórí ọ̀rọ̀ Adékànmí tí wọ́n fẹ́ fi bọ̀gún.
Wọ́n gbé ifá janlè, ifá sọ pé kí wọ́n má fi Adékànmí bọ̀gún
Fífí Adékànmí bọ̀gún nítorí ìwà ìkà rẹ̀ dàbí ẹni tí ó lọ́ igi oró.
Ẹnìkan kìí lọ́ igi oró kó má kábàámọ̀.
Adékànmí yóò padà wúlò fún Abòsíòlérè àti gbogbo ìgbèríko ìlú Ibàdàn.
Nítorí ìdí èyí, kí wọ́n ta á lóji.
Baálẹ ránṣé pe Adékànmí tí ó wà ní túbú, ó sọ fún un pé àwọn ti ta á lóji.
Lọ́jọ́ tí ó bá dẹ́ṣẹ̀ rẹ̀ wọ abúlé ni wọ́n ó fi bọ̀gún.
Baálẹ sọ pé kí àwọn géńdé bí i méjìlá rí i pé àwọn sin ọmọ yìí kọjá ẹ̀yìn odi ìlú kí wọ́n tó padà lẹ́yìn rè
Abẹ̀ní, ìyá Adékànmí kékeré ti jálu igbó.
Ọkọ rẹ̀ tí ó máa ń se ìrànlọ́wọ́ fún ìyá yìí ní gbogbo ìgbà ti Adékànmí bá ti dáràn ti dáwọ ìrànlọ́wọ́ yìí dúró. 
Ẹnìkan kìí gbọ́ ọjọ́ ikú rẹ̀ kó má jà raburabu.
Adékànmí fẹsẹ̀ fẹ bí àwọn géńdé yìí se padà lẹ́yìn rẹ̀.
Lọ́jọ́ tí wọ́n ta Adékànmí lóji kúrò ní abúlé Àbòsíòlérè, inú igbó ni ó sùn mọ́jú ọjọ́ kejì.
Lóru ọjọ́ yìí ni ó ronú ònà àbáyo lórí ipò tí ó wà báyìí.
Èèwọ̀ Ió kúkú jé fún un kí ó wọ abúlé Ẹ̀san tí í se abúlé baba rẹ̀.
Ohun tí ó lé Adékànmí lọ́jọ́sí lábúlé Ẹsan tún ti lé e kúrò ní abúlé Àbòsíòlérè.
Ẹ̀éfín nìwà, rírú ní rú.
Ilẹ̀ ọjọ́ tí Adékànmí sùn sí inù igbó mọ, ló bá ń gbọ́rò ọkọ̀ láti inù igbó tí ó sá sí.
Báyìí ni ọmọkùnrin yìí bẹ́ sí ojú ònà tí ó sáré gán ọkọ̀ bọ́ọ́lẹ̀kájà tí ó ń lọ sí Mòlété ní Ìbàdàn.
Láti Mọ̀lété ló sì ti wọkọ̀ tí ó ń lọ sí Ọjóta ní ilù Èkó.
Èkó àketè ilé ọgbọ́n, arómiṣá lẹ̀gbẹ-lẹ̀gbe, kò sí bí ènìyàn ṣe lè burú tó ti kò ní rí ilù Èkó gbé.
Èkó gba ole, Èkó gba ọlẹ pẹ̀lú.
Kòsí owó kankan lọ́wọ́ rè láti fi wọ mọ́tò, ṣùgbọ́n ọgbọ́n tí ó ta ni pé bí ó ti wọ inú ọkọ̀ bọ́ọ́lẹ̀-kájà ẹsẹ̀kẹsè ló darapọ̀ mọ́ àwọn ọmọ ẹ̀yìn ọkọ̀ bọ́ọ́lè-kájà tó ń to ẹrù àti ènìyan sínù mọ́tò.
Nǹkan bí aago méjìláá ni Àlàni ti wà lódọ̀ Àlàó. 
Àwọn méjèèjì ń se àpasípayọ ayò tẹ́tẹ́ olójú òdo èyí tí wọ́n ń pè ní Kùpọ́ọ̀nù.
Wò ó, ayò yìí kì í yẹ̀.
Kì í bà á tì ni bí Májéstà bá dojú kọ Níú-kasù. 
Ọ̀mì wọn kò yẹ̀ rí....
Báńkà rẹ̀ ò si já létí rí…
Àlàní náà ń ranjú mọ́ ìwé tẹ́tẹ́ kùpọ́ọ̀nù tó wà lọ́wó rẹ̀.
Ó gbé awò ojú rẹ̀ lé orí igi imú.
Súlíá ti gbé oùnjẹ sílẹ̀ fún ọkọ rẹ̀ láti ńkan bi aago mẹ́wàá.
Àlàó kò rójú jẹ ẹ́.
Eeṣin àtàwọn eèrà ti ń ja ẹkẹ létí àwo oúnjẹ́ náà.
Àlàó kò tilẹ̀ wobẹ̀.
Wọ́n ní ohun tó bá wuni ní í pọ̀ lólà ẹni.
Àlàó ti pinnu pé òun ò ní í mú àmúbọ́ lósẹ̀ yìí.
Ẹgbẹ̀rún méjì àbọ náírà péré ló fi ta ayò olójú oódo lósẹ̀ tó kọjá, òmúlẹ̀ mófo ni.
Lífápúùlù ló ba ayò náà jẹ́ mọ́ ọn lọwó, nígbà táwọ́n tọ̀hún fàgbà han alátakò wọn
Ṣé tẹ́lẹ̀-télẹ́érí, ọ̀mì ni wọ́n jọ máa ń ta.
Àmọ́ lọ́sẹ̀ yìí, Àlàó ti fògún rẹ̀ gbárí pé ohun tí yóò gbà lòún yóò fi fún un.
Wọ́n ní bí isó ọmọdé ò bá rùn tó, ti ìyá rẹ̀ a sì kún un lọwó.
Èyí ló mú Àlàó tó fi ránṣẹ́ sí Àlàní ọ̀rẹ́ rẹ̀, kó lè bá òun fojú àgbà wò ó, kóun tó se Kọ̀ráà lése…
‘Ọ̀sẹ̀ yìí làwọn àfín olókun yóò bẹ́sẹ̀ wọn sọ̀rọ̀.
N ó jẹ́ kísà àti ṣégè sí wọn lára…’
Bí Àlàó ti ń fọ́nnu ọ́wó ni Àdìsá sunkún wọlé dé.
Ojú rẹ̀ pọ́n wẹ̀ẹ̀, ọrùn rẹ̀ sì ń wọjì nítorí ekún àsun-ùn-dákẹ́ tó ti ń sun bọ̀ látònà ilé-ẹ̀kọ́ rè
Àlàó ò tiè rójú gbọ́ ti ọmọ rẹ̀ tó sunkún wọlé, ayò kùpóònù tí wọn ń yànnàná ti wọ̀ ọ́ lọ́pọlọ. 
Àlàní ọ̀rẹ́ rẹ̀ ló béèrè lọ́wọ́ Àdìsá ohun tó ṣe é.
Ó ní ẹgba mẹ́fà ni ọ̀gá àgbà ilé-ẹ̀kó òun na ẹnìkọ̀ọ̀kan àwọn tí kò san ẹgbẹ̀rún méjì náírà owó ilé-ẹ̀kọ́ ti sáà tó kọjá.
Ó ní láìpẹ́ ni ọ̀gá àgbà yóò tún máa lé wọn fún ẹgbẹ̀rún méjì náírà mìíràn fún ti sáà yìí nítorí pé wọ́n ò ní í pẹ bẹ̀rẹ̀ ìdánwò ojú ọdún.
Ẹgbẹ̀rún mẹ́ta náírà ni gbèsè tí Àdìsá jẹ́ ní tirẹ̀
Ní táàmú kìn-ín-ní ọdún, owó rẹ̀ ku ẹgbẹ̀rún kan náírà
Èyí ni wọ́n jàn pọ̀ mọ́ ẹgbẹ̀rún méjì ti sáà kejì tí wọ́n ṣẹ̀ṣẹ̀ lò pari kí wọ́n tó bẹ̀rẹ̀ sáà kẹta, pẹ̀lú ẹgbẹ̀rún méjì mìíràn.
‘Àwọn ọ̀gá yin ọ̀ún tiè ti fẹ́ràn owó jù.
Wọn ò mọ̀ pé irun imú lowó ni.
Àtàárọ̀ ni mo ti ká èyìn ko ti tẹ́tẹ́ oríire yìí.
Ṣèbí ká le rówó gbọ́ búkátà náà ni... Àbí?’ 
Àlàó gbójú sókè, ó kọjú sí Àlàní.
Ó ṣàkíyèsí irun funfun gátagàta tó ti ń pọ̀ sí i lórí rẹ̀.
Ọ̀rẹ́ mi, iwo náà mà ti ń dàgbàa?
Irun funfun kọ́ ló ń pọ̀ sí i lórí rẹ yìí...?
Ìwọ ò mọ̀ pé ewú logbó ni?
Aní kỌ́lóun má jẹ̀ẹ́ á gbó sínú ìyà... káwa náà ri tiwa ṣe...
Káwa náà ri tiwa gbà lọ́wọ́ Kọ̀ráà ká le róhun sanwó súkúú ọmọ wa...Abí?
Àlàó ní kí Àdìsá lọ gbé àpò ìwé rẹ̀ sílé.
Ó ní lágbára Ọlóun, àtọ̀gá àti Kọ̀ráà lojú ó ti lópin ọ̀sẹ̀.
Bó bá sì di ìbẹ̀rẹ̀ ọ̀sẹ̀ tó ń bọ̀,ẹgbẹ̀rún mẹ́rin nàírà lòún ó kó fún Adìsá pé kó lọ fi sanwó ilé-ẹ̀kó rẹ̀.
Ó ní àtòní-mónìí kò tó àtàná-mánàá.
Ó ní òún tilẹ̀ fẹ́ kí Adisá já ọ̀gá ilé-ẹ̀kọ́ rẹ̀ láyà pàà.
Ó ní òun náà ti ń gbára dì láti já Kọ̀ráà láyà.
Ìwòyí ọjọ́ Sánńdè tó ń bọ̀, àrìyá òkú Kọ̀ráà la á jọ se lọ́dọ̀ ìyá Bánkẹ ọlọ́tí.
Lẹ́yìn tí Alàó àti Alàní ti ṣètò ayò wọ́n to ti gún régé tán, wọ́n sirò owo ténikóòkan yoò kó lé ayò tirẹ̀.
Àpapò tẹnikòòkan jẹ́ ẹgbẹrún márùn-ún náírà.
Bí ayò won bá si jẹ́, ẹgbẹrún lọnà ọgbòn lẹnikòòkan wọ́n yóò ká wálé. Ọ̀rọ̀ dórí owó, a ló fúyẹ. Àlàní sẹsẹ ta kòkó kékeré kan tó rí lóko rẹ̀ ni, ẹgbẹrún mẹfà ló tà á.
'Dákun yá mi lẹ́gbèrún kan tó kù. Bó bá ti di ọjó kejì òsẹ, dídùn lọsàn ó so.'
Àlàó gba owó lọ́wó ọ̀ré rẹ̀.
Ó tún bọ́ síbì giramo-fóònù rẹ̀ tó ń kọrin, ó lù ú tà ní gbàǹjo.
Aago ọwó kan báyìí tí àbúrò rẹ̀ kan fún un lÉkòó, ó lù ú ní gbàǹjo. Aáyọ̀ọ́nù tó fi ń lọ asọ, ó lù ú ní gbàǹjo. Mátírẹ́ẹ̀sì tó rà nígbà tó rí owó àwúùfù kan báyìí gbà, ó lù ú ní gbàǹjo; aago ẹlẹ́pọ̀n tá a jogún fún un nígbà tí bàbá rẹ̀ kú, ó lù ú ní gbàǹjo. Kẹ̀kẹ́ kan báyìí tábùúrò rẹ̀ kan gbé tì í pé kó bá òun gbé e pamó, ó lù ú ní gbàǹjo. Abọ́ àdému titun kan tí ìyàwó rẹ̀ rà pamó, ó lù ú ní gbàńjo sí i pẹ̀lú.
Àpapọ̀ gbogbo owó yìí ló kó lé orí ayò tẹ́tẹ́ oríire olójú òdo. 
Ẹ̀rò rẹ̀ ni pé bóun bá kówó gọbọ, owó tó jọjú, ẹgbẹ̀rún márùn-ún lé e; gbogbo rẹ̀ ni kàlòkàlò Kọ̀ráà yóò pọ̀ padà fóun táyò òun bá jẹ́, yóò sì pọ̀ ọ́ ní ìlọ́po-ìlọ́po. 
Òun yóò yọ owó ilé-ẹ̀kọ́ Adìsá, òun yóò sì tún ra díẹ̀ padà lára àwọn èyí tóun ti lù ní gbàńjo. 
Òmíràn tiẹ̀ ti dógùn-ún sílé; tí ìgbà ti lù: tó jẹ́ pé titun miringindin lòun ó fi pààrọ̀ bó bá yá. 
’Owó la ṣáà fi í pèéná owó; olówó ló lòwò: olówó ló sì lowó. 
Ohun téèyàn bá sì ní ní í lò kówó òwò lè yọ; òwò tá à bá sì kówó lé lórí, kò le mówó wọlé, kò le dòwò àtàtà’. 
Gbogbo èrò àti àwíjàre Àlàó rèé nígbà tó ń lu àwọn nǹkan rẹ̀ ní gbàǹjo, tó sì ń kó owó tó rí lé ayò tẹ́tẹ́ oríire.
‘Rírò ni tènìyàn; òfò ẹni kì í se ẹlòmíì; béyìí ò jẹ, òmíi ó tún jẹ; bónií ò gbá a, ọ̀lá wà ńbẹ̀; bẹ́ṣin bá dáni, a á tún un gún ni. 
Kọ́kọ́rọ̀ kan ló ba eyín ajá ayò ọ̀ún jẹ́, bí mo bá sì ti yọ ọ́ dànú, kí n máa fàwọ̀n kó owó Kọ̀ráà ni. 
Àwọn nǹkan ti Alàó ń sọ láti tu ara rẹ̀ nínú rèé nígbà tó rí i pé owó ti wọ igbó atúù, ọ̀kẹ́rẹ́ ti gorí ìrókò, òmúlẹ̀ sì ti mófo, porogodo ti lù fún un jó; tẹ́tẹ́ ti tẹ́ ẹ.
ó sì ti jẹ́ ẹ́ towótowó rẹ̀ tó fi ta ayò oríire náà.
Wọ́n ní ìbẹ̀rẹ̀ olòṣi, bí ọmọ ọlọ́rọ̀ ní í rí, láti ìgbà tí Àlàó ti ṣèèṣì jẹ́ ẹgbẹ̀rún mẹ́ta náírà ó din díẹ̀ lówó tẹ́tẹ́ Kùpọ́ọ̀nù ló ti bẹ̀rẹ̀ òwò tẹ́tẹ́ títa ní pẹrẹu. 
Ó sọ ọ́ di iṣẹ́ gidi, ó sọ ọ́ dohun àjítanná ṣe. 
Ìjọba ṣe àgbéyẹ̀wò owó oṣù àwọn òṣìṣé, owó wọ́n gbé pẹ́ẹ́lí sókẹ̀ sí i. 
Èyí náà ló mú kí àwọn ẹgbẹ́ òbi àti olùkọ́ ṣe àfikún owó oṣù àwọn ọdẹ; wọ́n tún ṣe àfikún owó ìdàgbàsókè tí wọ́n ń gbà lọ́wọ́ òbi kọ̀ọ̀kan. 
Èyí ló jẹ́ kó rọrùn fún wọ́n láti san owó oṣù àwọn ọdẹ méjèèjì tó ti di ẹgbẹ̀rún méje ẹnìkọ̀ọ̀kan báyìí. 
Ọrùn Àjọjẹ́ ń nà díẹ̀díẹ̀; ọkàn rẹ̀ ń balẹ̀ díẹ̀díẹ̀; ojú rẹ̀ ń sọ̀ kalẹ̀ díẹ̀díẹ̀; ojú rẹ̀ ti ń jọ ti ọ̀jọ́bẹ̀ díẹ̀díẹ̀; sẹ́ńjì náà ti ń ṣẹ́kù sí i lọ́wọ́ díẹ̀díẹ̀ báyìí.
Ṣùgbọ́n ìyàlẹ́nu lọ̀rọ̀ Aréjì àti ọkọ rẹ̀ jẹ̀ sí i.
Kí irú ọmọ tóun bí, tóun tiraka kóun tó rán lọ sí ilé-ẹ̀kọ́; tó tún jáde tán, tóun ta nǹkan ọ̀rọ̀ tóun ní, tóun sì kó owó náà fún un tó fi rèlú ọba. 
Òótọ́ ni pé ọmọ ò láyọ̀lé o, ẹni ọmọ́ sin ló bímọ. 
Òun ò mọ pé Aréjì ò ní í sanjọ́ fóun ṣáá. 
Àmọ́, òún ti sa ipá tóun fún un, alágẹmọ ti bí ọmọ rẹ̀, àìmọ̀ọ́jó ọmọ agẹmọ, ọmọ alágẹmọ ló kù sí lọ́wọ́ o; adìẹ tó ṣu tí kò tọ̀, àbùkù ara rẹ̀ ni;
eléégún tó jó tí ò tàpá, kì í ṣe àbùkù àwọn òńwòran. 
Ó tún rò ó pé ọ̀rọ̀ rẹ̀ lọ́wọ́ kan ìrújú nínú. 
Níbo ni ìyá rẹ̀ ti ń rówó dá gbòjọgbọ̀jọ? Níbo ló ti ń rówó sòwò?
Ìfura wà nínú owó ìdókòwò rẹ̀. 
Àbí Aréjì ń ránṣé abẹ́lẹ̀ sí i tóun ò gbọ́ ọ ni? 
Kò jẹ́n rí bẹ́ẹ̀. 
Aréjì kò bá ìyá rẹ̀ rẹ́ tó bẹ́ẹ̀ nígbà tó wà nílé. 
Ọpò ìgbà ni gídígbò máa ń ṣẹlẹ̀ láàrin wọ́n tó jẹ́ pé òun lòún ń dá sí i. 
Ó gbà pé lọ́jọ́ kan, ìmọ́lè yóò tàn sí ohun tó sóòkùn sóun yìí. 
Ìdí tí Aréjì ò fi kọ̀wé sóun látìgbà tó ti délùú ọba; ìdí àsíírí okòwò Àyọ̀ká tó ń ya mù-ùn bí ẹni gbé kokéèni yóò hàn kedere lọ́jọ́ kan. 
Odù tó wà nídìí ọ̀rọ̀ náà yóò hàn fáyé rí.
Àjọjẹ forúkọ sílẹ̀ ní ọ̀dọ̀ ẹgbẹ́ aláfọwọ́-so-wọ́-pọ̀ ti ilé-ẹ̀kọ́ wọ́n. 
Ó ní kí wọ́n bá òun ra rẹ̀díò asọ̀rọ̀-má-gbèsì ẹlẹ́gbèrún kan náírà, òun yóò sì fi oṣù márùn-ún san án padà sínú koto wọ́n. 
Wọ́n ti ra ẹ̀rọ rẹ̀díò náà. 
Òun ni Àjọjẹ́ ń gbádùn lọ́wọ́ nírọ̀lẹ́ ọjọ́ kan ní tirẹ̀. Rẹ́díò náà ń to tẹnu rẹ̀ dà sílẹ̀; ó ń ro bótò léjọ́, Àjọjẹ́ náà ń gbókìtì ẹ̀rín sí èyí tó bá pa á lérìn-ín; ó ń ṣe kàyééfì sí àwọn ìsẹ̀lè mìíràn tó bani lọ́kàn jẹ́; àwọn ìṣẹ́lẹ̀ ìpànìyàn, olè jíjà, báńkì fífó lójú òsán; ìṣẹ́lẹ̀ ìjànbá ọkọ̀ níbi téèyàn méjìlélógún ti jóná gúrúgúrú.
        'Ẹ káàsán o,
        Èyí ni ìròyìn aago méjì ọ̀sán
        Ilé ẹ̀rọ rédíò amìtìtì ní ìpínlẹ́ yìí
       nìròyìn náà ti ń wá.
       Ẹ fara balẹ̀, kẹ́ ẹ gbọ́ koko inú ìròyìn náà....' 
       Ajọjẹ́ túnbọ̀ yí rédíò sókè. Níbi tó ti ń ṣe atótónu ọkàn lórí ṣíṣì tí akàròyìn si kókó'pè, tó pè é ní 'koko' ni ìròyìn ti ń tẹ̀ síwájú. 
Kí ó tó sọjí padà láti máa fọkàn bá ìròyìn náà bò, akàròyìn ti bù ú kà tán. Ohun tó gbọ kò ju kókó mẹ́ta lọ mọ. 
Ó gbọ́ ọ pé ní ilẹ̀ òkèèrè, bàbá kan rí ẹ̀wọ́n ọdún méjì he nítorí pé ó na ọmọ rè ọkùnrin, ọmọ ọdún mẹfà lẹ́gba níbàdí. 
Wọ́n ní ẹ́tọ́ wo ló ní lọ́nà kìn-ínní láti sí aṣọ ìdí ọmọ náà; lọ́nà kejì, ṣé kò mọ̀ pé ẹgba náà lè dá egbò sí ara ọmọ náà ni? 
Nítorí èyí, wọ́n ní kó lọ fẹ̀wọ́n ọdún méjì jura láìsí owó ìtanràn.
Àjọjẹ́ tún gbọ́ ọ pé wọ́n tún sọ baálé ilé kan sẹ́wọ̀n oṣù méjìlá nítorí pé ó sọ̀rọ̀ sí ìyàwó rẹ̀ débi pé onítọ̀hún bú sẹ́kún. 
Wọ́n ní ṣé kò mọ̀ pé ó ti dá ọgbẹ́ sí i lọ́kàn ni; wọ́n ní bétí ò bá gbọ́ yìnkìn, inú kì í bàjẹ́; wọ́n ní ìwọ̀nnba ló yẹ kó sọ̀rọ̀ sí ìyàwó rẹ̀ mọ nítorí pé ohun èlò ẹlẹgẹ́ ni obìnrin. 
Wọ́n ní àmọ́ àwọ́n fún un ní ànfààní owó ìtanràn ẹgbẹ̀rún méjì-àbọ̀ dọ́là owó ilẹ̀ Amẹ́ríkà.
Nínú ìròyìn tí wọ́n fi kádìí ìròyìn ọjọ́ náà ni ti ìdíje onílé-jilé tí yóò wáyé ní ilé-ẹ̀kọ́ giramọ tó wà ní ìlú wọ́n. 
Ọjọ́ Ẹtì ọ̀sẹ̀ tó ń bọ̀ ni yóò wáyé. 
Lára àwọn ilé-ẹ̀kọ́ alákọ̀ọ́bẹ̀rẹ̀ tí wọ́n pè látiwá kópa nínú eré sáré-gbagi ni ilé-ẹ̀kọ́ Agbẹdà wà, níbi tí Àjọjẹ́ ti ń ṣe iṣẹ́ ọdẹ. 
Ó wòye pé èyí tétí òún gbọ́ nínú ìròyìn náà kúrò ni kèrémí. 
Ọgbọ́n tóun tún kọ́ nípa àwọn ọkùnrin méjèèjì tó rẹ́wọ̀n he, má-nigbàgbé ni. 
Ó wòye pé iṣẹ́ alẹ́ lòún wà lọ́sẹ̀ náà.              
Bí ìpàdé eré onílé-jilé náà bá bẹ̀rẹ̀ láago méjì ọ̀sán, èyí tóun bá wò títí di aago márùn-ún ìrọ̀lẹ́ mà tóun o. Bó bá sì di aago mẹ́fà sí mẹ́fà-àbọ̀ ìrọ̀lẹ́ òún ó ti padà sábúlé wọn ní Agbẹdà. 
Ìrìn ọgbọ́n ìṣẹ́jú péré ni ìrìn Agbẹdà si ìlú wọ́n; àádóta náírà lowó ọkọ̀. 
Bóun bá lo ọgọ́rùn-ún náírà kóun fi wo eré àwọn ọmọ ilé-ẹ̀kọ́ tóun ń dáàbò bò, kò tí ì pọ̀ jù. Tẹni ni tẹni; ibi tí iyọ̀ bá ń gbé ní í sun omi sí. 
Àjọjẹ́ múra kíá Lọ́jọ́ tí ìdíje náà kò, ó di ìlú wọ́n; lórí pápá ilé-ẹ̀kọ́ giramọ tó fẹ́ ṣe ìdíje. 
Èyí tá a ń wí yìí pẹ́, ó ti dara pọ̀ máwọ́n èrò ìwòran.
Ibi àga ìyẹ́sí tó ń wò níwájú báyìí lón rí ẹni náà tí gèlè rẹ̀ ta hanha, tó ró dẹ́dẹ́, tó kàn dudu, tó fi awò dúdú pàlàbà sójú. 
Àyọ̀ká lòún ń wò yìí ni àbí ère rẹ̀? 
Òun ni àbí òun kọ́? 
Ó rìn gbéregbère, lékọrọ-lékọrọ títí tó fi dé ẹ̀yìn ibi tí àwọn aṣojú ilé mẹ́rẹ̀ẹ̀rin jókòó sí. 
Kò sí àníàní, Àyọká rèé, kì í ṣe ẹlòmíràn. 
Àbí kóun bù ú so lórí òòró, lórí ìjokòó; kóun deyín dé e látẹ̀yìn; kóun tú u síhòòhò; kóun ké olè, apànìyàn lé e lórí, káráyé báwọn gbọ́ iná tó fi ń jó òun lábẹ́ aṣọ. 
Èrò kan tún sọ sí i lọ́kàn pé ẹ̀sín ara rẹ̀ ló fẹ́ fẹ̀ síta. 
Ó ní kálukú ló ń fẹ̀sín tirẹ̀ há párá; kò yẹ káwọn èrò ki ìka kan bọ òun ní fùrò, kí wọ́n sì máa rò ó rògbòrògbò. 
Kò sóhun tí wọ́n lè ṣe sọ́rọ̀ náà lọ títí; wọ́n á kàn mọ ohun táwọn sè tílé fi jó ni; kóun yára bu omi sùúrù mu; kóun jèbùrẹ́, awo olùgbẹ́bẹ̀. 
Ìgbà tó tiẹ̀ tún wáá rántí ìròyìn ọkọ tón rí ẹ̀wọ̀n he nítorí pé ìyàwó rẹ̀ bú sẹ́kún iórí ọ̀rọ̀ tó sọ sí i, ni Àjọjẹ́ ti ṣe wọ̀ọ̀, tó túbọ̀ bu omi sùúrù mu.
Àmọ́, kíá ló para dà, tó pòórá, tó sá kúrò níbi ayẹyẹ náà. Kí ojú mán rí ibi, béèyàn bá sá kúrò, tó pòórá kúrò níbẹ̀, kó má gba èsù láàyè ló dára. 
Ìgbà tó dé abúlé Agbẹdà, tó ròyìn ohun tóun rí fún Adágbádá, ìyẹn lanu, kò leè pa á dé. 
Ó pàrọwà fún Àjọjẹ́ pé kó ṣe ọ̀rọ̀ ìyàwó rẹ̀ ní àmúmọ́ra o; kó sọ ọ́ di ọ̀gẹ̀dẹ̀, bí bẹ́ẹ̀ kọ́, kí ògèégèé ọ̀rọ̀ náà má dá àìsàn sí i lára. 
Wọ́n rò ó pé ṣe ni ìyàwó rẹ̀ fẹ́ jẹ ẹ́ máyé, àmọ́ ẹ̀sọ̀ pẹ̀lẹ́ la á fi yanjú ọ̀rọ̀, kí ẹ̀mí rẹ̀ lè rẹ̀yìn ọ̀rọ̀. 
Kò yẹ kí ọ̀rọ̀ yìí rẹ́yìn rè. 
Ojú tóń ibi tí kò fọ́, ó ń bọ̀ wáá rí ire nígbẹ̀yìn o. 
Kí Àjọjẹ́ na sùúrù sí i.
“Ńjẹ́ ẹ mọ isan tó gùn jù lára ènìyàn?” 
Mr. Déńdè lo béérè ibèèrè yìí, bí ó ti wọ yàrá ìkàwé. 
Nígbà tí kò sí ẹni tó sọ̀rọ̀ ló bá kẹnu bọ àlàyé. 
Isan tí ó bẹ̀rẹ̀ láti ìbàráàdí, gùn lọ gìgísẹ̀ ló gùn jù. 
Àwọn olóyìnbó a máa pè é ní Sciatic (Siátíìkì).
Gbogbo wa ni a pàtẹ́wọ́. 
Mr. Déndè wá ní:
“N kò ní ṣe ìdáni-lẹ́kọ̀ọ́ kankan lónìí, ìbéèrè lórí ìmọ sáyẹ́ǹsì ni a óò fi òní ṣe’. 
Òórùn mélòó ni imú ènìyàn lè gbọ́?”
Rigidi bíi dọndú ni à ń wo ọ̀gá lójú, ìgbà tí kò sí ẹni tó mọ̀ ọ́n. 
Ọ̀gá bá ṣálàyé pé imú ènìyàn lè gbọ tó ẹgbẹ̀rún mẹ́wàá (10,000) òórùn. 
Ó ní imú ní tó mílíọ́nù lọ́nà ogún sẹ́ẹ̀lì agbóòórùn (20 million smell cells) láti fi gbọ́ òórùn tó tó ẹgbẹ̀rún mẹ́wàá.
Gbogbo wa tún pàtẹ́wọ́. 
A sì bẹ̀rẹ̀ sí lé imú sí ara wa, bóyá àá gbọ́ òórùn—gbogbo nǹkan lọmọdé fi í ṣeré. 
Ọ̀gá tún ní:
“Ibo ni egungun tó kéré jù lọ lara ènìyàn wà?”
Àfi bí ìgbà tí àgùntàn báń wo mọ́tò bọ̀ lójú ọ̀nà ni a ti ń wo ọ̀gá. 
Nígbà tí kò sí ẹni tó sọ̀rọ̀ ló bá ṣàlàyé. 
Inú etí ni egungun náà wà 
Eegun mẹ́ta ọ̀tọ̀tọ̀ lọ́ wà ní etí, stapes ni àwọn Òyinbó ń pè é; ó wà lára ohun tó ń gbé ariwo kọjá sí etí, tí a fi ń gbọ̀rọ̀.
Gbogbo wa tún pàtẹ́wọ́; a sì bẹ̀rẹ̀ sí ti ọwọ́ bọ inú iho etí wa.                 
“Ó tó! Egungun mélòó ni àgbà ní; egungun mélòó ni ọmọ òòjọ́ ní?”
A bẹ̀rẹ̀ sí ní fi ọwọ́ ka eegun ara wa. 
Lójijì ni Dẹ̀jọ sọ̀rọ̀, ó ní ‘Mo mọ̀ ọ́n. 
Méjìlá ni—mẹfà lápá ọ̀tún, mẹfà lápá òsì; ọmọdé sì ní mẹ́wàá—márùn-ún, márùn-ún’
“O sì í o! 206 ni àgbà ní; 350 ni ọmọ òòjọ́ ní. 
Bí ọmọ bá ti ń dàgbà ni àwọn eegun kọ̀ọ̀kan á máa so pọ̀ mọ́ ara wọn.”
A pàtẹ́wọ́ fún ọ̀gá tán ló bá tún bèèrè òmíràn:
“Egungun mélòó ni gbogbo eegun tó wà ní agbárí?”
Ibi tí a ti ń fi ọwọ́ tẹ orí ni ọ̀gá ti sọ́ fún wa:
“Egungun 22 ni ó wà ní agbárí—mẹ́jọ yí ọpọlọ ká, mẹ́rìnlá ló wà ní iwájú wa.”
“Ẹ tún gbọ́ òmíràn o! Àwon onímọ̀ sáyẹ́ǹsi wo ló ṣe ọkọ̀ òfurufú?”
Ìgbá tí kò sí ẹni tó gbà á ni ọ̀gá bá sọ ọ́:
"Wright Brothers ni orúkọ àwọn tó se ọkọ̀ òfurufú; 1903 sì ni wọ́n ṣe é. 
Ìbejì ni wọ́n: ọ̀kan ni Wilbur Wright, ìkejì ni Oville Wright. 
Gbogbo ayé ló ń yin wọ́n di òní.”
Mr. Déndè n kọ́ àwọn ọmọ ní sáyẹ́ńsì nínú kíláàsì
Gbogbo wa ni a pàtẹ́wọ́ fún ọ̀gá. 
Lásìkò yìí ni ọkọ̀ òfurufú kan ń lọ lójú ọ̀run. 
Gbogbo èrò ọkàn wa ni pé àwọn Ráìtì náà ló wà nínú rẹ̀; tí gbogbo wa sì kígbe: 'Wright Brothers!’
Ìrònú gba ọkàn mi pé kí N tó kú, èmi náà gbọ́dọ̀ ṣe nǹkan, mo sì pinnu láti lọ kọ́ ìmọ̀ ìjìnlẹ́ sáyẹ́ńsì. 
Orí ìrònú yìí ni mo wà tí ọ̀gá tún fi ju ìbéèrè mìíràn sílẹ̀:
"Ta ni ẹni tó ṣe kakulétọ̀ ti à rí lò di òni olónìí?
'Gbogbo wa ni a panupọ̀ pé a kò mọ̀ ọ́n.
Ọ́gá si sọ́ fún wa:                           
“Orúkọ ẹni tó ṣe kakulétọ̀ ni Blaise Pascal."
Kí ni orúkọ atẹ́gun tí a ń mi sínú?”
Gbogbo wa ni a kígbe pé ọ́kísíjin (oxygen) ni. 
Ọ̀gá ní kí a pátẹ́wọ́ fún ara wa ó si fún wa ní àyànṣe-íṣẹ́ mẹ́rín:
“1.Ẹ̀rẹ̀melòó la lè ká tákàńdá kan, kí a tó má lè ká a mọ́? 
2.Ńjẹ́ a lè la ojú sílẹ̀ ká sì sín?
3.Sọ ohun tí kìí sí lára ọmọ tí a ṣẹ̀ṣẹ̀ bi, àfi bí ọmọ náà bá pé ọmọ ọdún méjì? 
4.Ta ni ẹni tó kọ́kọ́ ṣe irìn-àjò wọ inú òsùpá; ọdún wo si ní?"
Bí ọ̀gá ti bèèrè gbogbo ìbéèrè wọ̀nyií tán, tó ní ọjọ́ tó bá wu òun ni òun á béere; ló bá bọ́ síta.
Ìgbà tí a jáde, èmi àti àwọn ọ̀rẹ́ mi tó kù pe ara wa láti se ijíròrò lórí ohun tí ọ̀gá kọ́ wa. 
Gbogbo wa ni a kọ nǹkan sílẹ̀, àyàfi Óbé tí kò kọ eépinni.
A bi Òbé léère ìdí tí kò fi kọ nǹkan kan, ó sì ní ohun tí ọ̀gá kọ́ wa kò le ni kò jẹ́ kí òun ó kọ nǹkan kan. 
A bi Obé léere ibéèrè kan nínú ohun tí a kọ́; kò lè dáhun rẹ̀. 
A bi í ní ikejì, ìkẹta, ikẹrin; kò lè dáhùn ìkan kan.
Èmi dáhùn ìbéèrè kìíní, Tóìbó dáhùn ìkejì, Dèjì dáhùn ìkẹta, Ìgè dáhùn ìbéèrè kẹrin. Ìdòwú gba Òbé nímọ̀ràn pé kí ó máa kọ nóòtì, torí yóò lè máa kà á lẹ́yìn ìdánilẹ́kọ̀ọ́. 
Àmọ́ ẹ̀yìn etí Òbé ni gbogbo ìmọ̀ràn yìí bọ sí——kò sí àyípadà.
Báyìí ni Òbé ń ṣe wére-wère, tí kò ní kọ àkọsílẹ̀-iṣẹ́ kankan, títí tí ìdánwò fi sún mọ́lé.
Àárọ̀ ọjọ́ kan báyìí ni Pelemọ tún gbé ìgbésẹ̀ àrà kan dé. Ṣé wọ́n ní bí idán, bí idán kì í kúrò lọ̀rọ̀ alágẹmọ; bẹ́ẹ̀ ni tàṣẹ-tàṣẹ lọ̀gà í rìn. 
Àsẹ tó pa ni pé kí àwọn alákòóso ìjọba ìbílẹ̀ kọ̀ọ̀kan yan ìgbìmọ̀ ẹlẹ́ni mẹ́rin kún ara wọ́n, kí wọ́n jẹ́ márùn-ún, kí wọ́n yan akọ̀wé láàárín wọ́n, kí alákòóso kọ̀ọ̀kan jẹ́ alága ìgbìmọ, kí wọ́n sì máa ṣe àkóso ètò ìjọba ìbílẹ̀ tó gúnmọ́.
Ó ní eléyìí ni ìbẹ̀rẹ̀ ìjọba olóṣèlú tí òún ń bọ̀ wáá gbé kalẹ̀. 
Ó ní àrà ọ̀tọ̀ ni yóò jẹ́; ó ni yóò yàtọ̀ sí òṣèlú wọ́bú tí a ń ṣe tẹ́lẹ̀; ó ní èyí tí òkòtó òsèlú àná jójóójó tí ò rówó pa yẹn ti tó; ó ní òṣèlú èyí tó ń bọ̀ yìí yóò là, yóò lu; ó ní àwọn ti rínú, àwọn ti róde, àwọn ti tọ ẹsẹ̀ kùkú, àwọn sì ti rìn jìnnà; àwọn ti bá àwọn olóṣèlú lágbàáyé fìkùn lukùn; ó ní ológòdò àwọn ti bá elééwo tọ̀hún ṣọ̀rẹ́; ó ní wọ́n ti jọ di awo.                               
O ní awo ní í sì í gbé awo ní ìgbònwọ, kí awo má baà tẹ́, kí awo má baà ya pẹrẹgẹdẹ. 
Ó ní kí àwọn aráàlú fọkàn balẹ̀, oówo wọ́n fẹ́ẹ̀ẹ́ tú báyìí. 
'Isá Àlaù', òun yóò ṣètò ìdẹ̀rùn bóun bá padà dórí àlééfà gẹ́gẹ́ bí ààrẹ ìjọba alágbádá. 
Àmọ báyìí, kóun ti ibi pẹlẹbẹ mú ètò ọ̀ún lọ, kóun lè mọ ibi tó kù sí káwọ́n tó dójú agbami ètò gan-an.
Àwọn ọmọ ilẹ̀ Jàńkara kan gbọ́ ohun tí Ààrẹ ológun sọ, wọ́n fọnná sórí. 
Wọ́n ní lójú àwọn kọ́ ni Pelemọ ó di ààrẹ olóṣèlú. 
Won ní 'òkòtó rẹ̀ tó jójóójó, owó wo ló rí pa? 
Òwò èyí tá a ṣe títí, tí kò gbè wá, ká tún tẹ̀ síwájú nínú ìnira àti wàhálà. 
Kin ló fẹ́ẹ́ dà? Àrà wo ló fẹ́ẹ́ dá? 
Ó ti yẹ kó dá a , kó sì dà á láti bí ọdún méje tó ti gorí àlééfà. Ọdún kẹjọ tún rèé. 
Àgbẹdọ̀ rẹ̀, nílẹ̀ yìí kọ́; àbo rẹ̀ ò lè mú wa mọ́. 
Bóùngbẹ bá ń gbẹni lágbẹjù lóòótọ́, omi mímu àsìkò náà lè sá páni lórí. 
Omi ìṣèjọba ló sá pá a lórí tó fi ń tu ìtukútu lórí ẹ̀rọ móhùn-máwòrán.'
’Bí ò bá gbà lẹ̀rọ̀, a á fì yé e ní tipá. 
A á sọ fún un pé lóòótọ́ la à níbọn, lóòótọ́ la à ní ọta àti atajú, ṣùgbọ́n ọgbọ́n ń bẹ, ọpọlọ sì wà; a kàwé, a si kanú wa. 
Ìgbà tá a bá jọ gbé pẹ́rẹ́gi kaná, tí kánńkánná tiwa bá dojú kọ kànńkànnà tiẹ̀, tí irin àti irin bá dojú kọ ara wọn, ó di dandan kí ọ̀kan tẹ̀ fún èkejì. 
Àwa lolówó, àwọn nìwọ̀fà. 
Olówó ò sì lè jẹ́ òrógan, kí ìwọfà tíwọ́n wáá jé agùnmatẹ́...’
Ọ̀rọ̀ pọ̀ táwọ́n èèyàn fi ìbínú sọ sí Pelemọ lásìkò náà. 
Àwọn ẹgbẹ́ 'Bínúkonú' tiẹ̀ fò fẹ̀rẹ̀, wọ́n gbéra lọ sí ìlú ọba. 
Wọ́n ní àwọn ó lọ ké gbàjarè sí gbogbo àgbáyé kí wọ́n lè gbọ́ húlẹ̀húlẹ̀ ohun tó ń fin wọ́n lápe nílẹ̀ Jàǹkara; káwọ́n tún fi tó àwọn ọmọ ilẹ̀ Jàǹkara tó wà lẹ́yìn odi létí nípa ohun tó ń lọ, tójú wọ́n ò sì tó; pé 'Má rù ú' loògùn ẹrù; pé Pelemọ ti ru èyí ná o, àwọn náà ti bá a fà lọ́wọ́ níbẹ̀; pé ó di dandan kí ọrùn ó wọ̀ ọ́, kápá sì ro àwọn náà. 
'Adìẹ àwa ti bà lé okùn Pelemọ, ara ò rọ Pelemọ, ara ò sì rọ̀ wá o. 
Eyẹ longó-longó ti bà lórí igi longó-longó, ó kù bí igi longó-longó kò se ní í dá pa wá. 
Ó sì yẹ ká jọ fojú sùnnùkùn wò ó, nítorí ilé ni àbò-simi oko...'
Ogún ọdún rèé tí Sàlámì ti bẹ̀rẹ̀ iṣẹ̀ olùkọ́. 
Láàárín ọdún mẹ́ta tó bẹ̀rẹ̀, owó oṣù rẹ̀ ti ń lọ sí bí ẹgbẹ̀rún méjì náírà, ó lé tínńtín lẹ́yìn tí wọ́n bá'yọ owó orí, owó omi, owó àjọ oṣooṣù tó ń dá sínú àsùnwọ̀n ẹgbẹ́ aláfọwọ́-sowọ́pọ̀ ti ilé-ẹ̀kọ́ wọ́n ní Ìtẹ̀dó-Arógbó. 
Kíá ló ra alùpùpù kan tó ń gùn ún lọ sí ibi iṣẹ́, ó tún sáré ra ilẹ̀ ilé kan sí àdúgbò wọn; ó fún ọmọ ilé-ẹ̀kọ́ rẹ̀ kan lóyún láìròtélè. 
ìgbà tí ọ̀rọ̀ fẹ̀ẹ́ yí i lọ́pọ̀ọ́, tó fẹ́ gba iṣẹ́ lọ́wọ́ rẹ̀, làwọn ọ̀rẹ́ rẹ̀ ní kó pa ara rẹ̀ silé, kọ́ má pa á síta.
Wọ́n rọ̀ ọ́ pé kó máa tọjú ọmọdé náà títí ti yọ́ọ̀ fi rù ú láyọ̀
Ìgbá tí Ọlọ́un si máa gbé ìṣe rẹ̀ dé ọmọkùnrin làǹti-lanti'ní Ríkẹ̀ẹ́ fi oyún náà bí. Ọmọ náà sì jọ sàlámì bí ìmumu. Bí Sàlámì ṣe di baba ọmọ nìyẹn o, tó sì ń tọ́jú àtìyá-atọmọ léjìda-léjìda. 
Wọ́n ń jẹ́, wọ́n ń mu, wọ́n sì ń yọ̀tọ̀mì. 
Ara wọ́n balẹ̀, ọkàn wọ́n balẹ̀ ju ti tòlótòló. 
Rikẹ̀ẹ́ tún kàwé díẹ̀ sí i látifi ní ìwé-ẹ̀rí oníwèé mẹ́wàá.
Àfi bí ẹni pé wọ́n ti pèsè iṣẹ́ dè é ni.
Ọgba bó ti ń gbọ́ èsí ìdánwò rẹ̀, tó sì yege ló bẹ̀rẹ́ iṣẹ́ ìjọba ní ìlú Òrómù tí kò jìnnà sí ilú wọn.
Kọ́bọ̀ méta ni owó ọkọ̀. 
Sísì, ìyẹn Kọ́bọ̀ márùn-ún ni owó ọkọ̀ Ìtẹ̀dó-Arógbó sí ibi tí Sàlámì áti ẹbí rẹ̀ ń gbé ní ìlú Àmùyè.
Kò sí irú aṣọ tí Sàlámì kì í rà fún ìyàwó àti ọmọ rẹ̀. 
Òun pàápàá kò kẹ̀rẹ̀. 
Ọ̀gà ni tó bá di tán, tó bá wọ aṣọ lóríṣìíríṣìí. 
'Oúnjẹ́ lọ̀rẹ́ awọ̀ èyí tẹ́yẹ bá jẹ́ ni yóò gbé fò; bẹ́ẹ̀ ni okun inú la fi í gbé tòde. 
Èyí tí mo bá jẹ sínú nìpín tèmi tó tọ̀nà; òun làjẹ́sára mi tòótọ́ 
Ẹ̀mí tó ṣiṣẹ́ yẹ kó jẹun àtàtà"-’Àwọn ìpèdè tí Sàlámi máa ń fi dáwọ̀ọ́ Ìdùnnú rèé nígbà tó bá jẹun yó tán, tí ọkàn rẹ̀ balẹ̀.
Àmọ́,'láti nǹkan bí ọdún mẹ́fà síbi tá a wà yìí, ẹ̀kọ́ ò ṣojú mímu mọ̀ fún Sàlámì àti ẹbí rẹ̀. 
Owó tó ń gba kò ká bùkátà rẹ̀ mọ́. 
Egbẹ̀rún mẹ́rin àtààbọ̀ ni àkọsílẹ̀ sọ pé ó ń gbà, àmọ́ ojú owó tó ń rí mú lọ sílé kò ju ẹgbẹ̀rún kan lọ mọ́. 
Èyí ò sì ká ìnáwó ilé. 
Owó ọkọ̀ ti fò fẹ̀rẹ̀, ó ti gbẹ́nu sókè. 
Ibi tó ti ń fi kọ́bọ̀ márùn-ún wọ́kọ̀ dé tẹ́lẹ̀ ti di igba náírà. 
Ká má ṣẹ̀ṣẹ̀ sọ ti ohun èlò tó ṣe kókó bí ọṣẹ, kerosín, epo pupa àti ohun èlò ọbè_miíràn, ọṣẹ ìfọyín àti pákò tó ti di góòlù báyìí. 
Jálá epo bẹntiróò tí wọ́n ti ń rà ní náírà mẹ́wàá tẹ́lẹ̀ ti di ọgórùn-ún náírà báyìí. 
'Èèmọ̀ rèé o, olorì wa ti ń nájà oko. 
Àrìperí ni pẹ̀lú, níbo la á bá èyí dé láyé Pelemọ...’ 
Àròyé àwọn ará Àmùyè rèé, níbi tí Sàlámì àti àwọn ẹbí rẹ̀ ń gbé.
Sàlámì àti àwọn ẹbí rẹ̀ jí láàárọ̀ ọjọ́ Àbámẹ́ta kan, kò sí ohun tí wọ́n lèn rí jẹ, kò sí oókan àmúná, kò sí eéjì àdìbò fún wọn.
Ríkẹ̀ẹ́ bá ní kóun di omi inú ọ̀rá lé ọmọ òun àkọ́kọ lórí, kó kirì rè re ìdíkọ̀ bóyá nǹkan yóò ṣẹnuure. Sàlámì náà kó àwọn àlòkù bébà ìwé ìròyìn jáde, ó ní kí wọ́n dì í mọ́ omi, bóyá àwọn lè rí bí eélòó kan nígbà tó bá fi máa di aago mọ́kànlá sí méjìláá.
Ríkẹ̀ẹ́ ní àbá tóuh àtọkọ òun 'mú wá sì dáa o. Ọlọ́un kúkú ṣe é, ọjọ́ Àbámẹ́ta lònìí...'
Bàbá Amòye wò mi, ó fẹ̀rín sí i. 
Bàbá Amòye tún ń bá ọ̀rọ̀ rẹ̀ lọ pé, “Méjì là á wòniyàn. 
Bí ò jẹ́ ti yínyin, a jẹ́ ti èébú. 
Gbogbo ẹyẹ kọ́ ló sì ṣe ń sun to ba di lálẹ́. 
Gbogbo ìgbà ti ènìyàn bá wọṣọ olúmẹ̀yẹ kọ laráyé máa ń fẹ́ kó yẹni. 
Àrokò ńlá ni ọmọ tó bẹ́tọ́ sí ọ lára pa fún ọ tí o ò bá mọ̀. 
Kò mọ̀ sẹ́ni tó lè ríre tí ò ní ríbi gín-ń-gínnírẹ̀ tọ̀ ọ́. 
Tibi-tire mọ̀ lọ̀rọ̀ ilé aye. 
Nígbà tí o ti jí kan àbùkù lówùúrọ̀ kùtù hài, ó dájú pé iṣẹ́ rẹ̀ ti tán, ọrọ̀ ló kù fún ọ. 
O ti dénú ẹri, o wẹ̀sẹ́ nù. 
Awọ́n mìíràn yóò wáyé wá nájà wàràwàrà. 
Bẹ́ẹ̀, mọ̀-jẹ́-wàrà ni mọ̀-kú-wàrà tó dífá fún eṣinṣin tí ó ń jẹ́ ojú, ṣebí kó má lè tọ́jọ́ ni. 
Ire, ire ni ẹlòmíràn máa ń jí rí lówùúrọ̀ ayé rẹ̀. 
Ó yẹ kí irú ẹni bẹ́ẹ̀ lè fura. 
Ẹni bá gòkè àgbà, kó ní ìfura ló tọ́, ẹni bá gòkè àgbà, ó yẹ kó ní ìfura. 
Ọlọ́gbọ́n ayé máa ń dá inú ara rẹ̀ dùn nígbà ìṣòro. 
Ó ti mọ̀ pé lẹ́yìn ìnira, ìdẹ̀rùn ló ń bọ̀. 
Ìgbà ayọ ni àwọn ọ̀mùgọ̀ ènìyàn ń gbọ́wọ́ ijó ní gẹngẹ. 
Ilẹ̀ ayọ̀ a máa yọni. 
Ọ̀rọ̀ àkàsọ̀ ni ọ̀rọ̀ ayé. 
Bí o ti ń gùn ùn lo ó máa sọ̀ ọ́. 
Igba- n-jẹ́-ẹlẹ́dẹ́ ni yungba-yungba, ìgbà-ǹ-sanwó rẹ̀ ni tìpọ̀n-tipọ̀n. 
Ibànújẹ́ ò sí lọ̀rọ̀ rẹ̀. 
Kó o lọ mújó jó ni. 
Kó o lọ dárayá ni. 
Ire nlfá rẹ̀ fọ̀.
Ẹni bá lá irú àlá báyìí, ká fi í lọ́kàn balẹ̀ wí pé ire kan ń bọ̀ fún un ní kò pẹ́-kò-jinnà. 
Olórí àdúrà mi si ọ ni àṣírí bíbò. 
Ọlọ́run yóò bo àṣírí rẹ. 
Yóò balẹ̀ níwájú, yóò balẹ̀ lẹ́yìn. 
Ọjọ́ lọjọ́ tí àwọn ẹranko ayé lọ gba agbára lọ̀dọ̀ Èdùmàrè, Ọba-Atẹ́ní-lẹ́gẹ́-lẹ́gẹ́-forí -ṣapeji. 
Ìjàpá tìrókò ọkọ Yánníbo ló gba ọgbọ́n inú.
Oró àti ìkà ni àkeekèé, tanpẹ́pẹ́ àti kan-in-kan-in gbà lọ́jọ́ náà lọ́hùn-ún. 
O ò mọ ohun tí ọ̀gà nawọ́ mú? 
Aṣírí-bíbò ni ọ̀gà nawọ́ mú. 
Bérin bá wọṣọ, ọ̀gà á gbà á lára rẹ̀. 
Ẹfọ̀n ló bá wẹ́wù, ọ̀gà yóò mú un pọ́nkán. 
Ẹni ẹlẹ́ni ní í bẹ́gi sórí Àṣéwélé, ẹni ẹlẹ́ni ní í ró ipaakà láṣọ. 
Àṣírí-bíbò ló ṣe àgbà ká lówó. Àṣírí bíbò ló ṣe àgbà ká kọlé. 
Àṣírí bíbò ló ṣe àgbà ká láya. Àṣírí bíbò ló ṣe àgbà ká bímọ. 
Àṣírí bíbò ló ṣe àgbà ká níre gbogbo. 
Bí àṣírí ènìyàn ò bò, kò lèrí àwọn nǹkan wọ̀nyí. 
Gbólóhùn méjì ni wọ́n ń fọ̀ fún ènìyàn tó lọ ẹ̀yìn-odi tó bọ̀. 
Gbólóhùn kìn-ín-ní ni ti tòlótòló. 
Ìkejì ni ti pẹ́pẹ́yẹ.
Bí wọ́n bá kí tòló-tòló kú àbọ̀, tòlótòló á ní, “ho, ho, ho”. Tó bá ṣe pẹ́pẹ́yẹ ni wọ́n kí, tó bá darí dé, tó ń ná múrímúrí, gbogbo ènìyàn á ní, “Háà, háà hàá!”. 
Gbólóhùn ti pẹ́pẹ́yẹ ni Ọlọ́run yóò jẹ́ kí wọ́n lè fọ̀ sí ọ. 
Jẹ́ ká máa fori ti í lọ ná. 
Ẹni tó wọ́ni ní gọ̀ǹbọ́ lè fa bààmú rẹ̀ sí i. 
Ọ̀rọ̀ ló fa bẹ́ẹ̀, ọmọ ọba kì í pẹ̀ lẹ́yìn odi”.
Bàbá Amòye dá itọ́ mì, ó ń wolẹ̀ bí òpè. 
Ní ẹ̀ẹ̀kọ́ọ́kan ni Bàbá ń ṣíjú wò mí. 
Ẹni bá si yọ́ ojú Baba wò yóò rí àìmọye ọ̀rọ̀ kà. 
Ahọ́n ìṣesí a kúkú tètè máa yẹ́ni ju ti ìsọ̀rọ̀sí lọ. 
Ọ̀pọ̀ ìgbà ni Baba máa ń fori sọ̀rọ̀, baba a máa fojú sọ̀rọ̀, baba a máa fọwọ́ sọ̀rọ̀, baba a máa fẹsẹ̀ sọ̀rọ̀. 
Ọmọ ojú sì ni èmi náà. 
Ènìyàn ò ní fojú bá mi sọ̀rọ̀ kó máyé mi. 
Bàbá Amòye ń bá ọ̀rọ̀ rẹ̀ lọ wí pé,
Bílá ti rí ni ọrúńlá rí. 
Irú kan-ùn tí í ru igbá kán-ún ni gbogbo wa ní orílẹ̀-èdè yìí. 
Gbogbo ayé ló kù tó ń ṣebi, àwọn ènìyàn ibẹ́ ti di ìkà, wọ́n ti di àjẹ́. 
Bí wọ́n bá ti ń rí jẹ́, ìlù bámú-bámú-la-yó ni wọ́n yóò máa lù. 
Àwọn ha fẹ́ mọ̀ bébi ń pa ọmọ ẹnìkan ni? 
Bí wọ́n bá sì mọ̀, èsì tí wọn yóò fọ̀ ni pé, “Taa ha lo rángún níṣẹ́?” 
Ẹ̀sìn ò dọ̀tí, ẹlẹ́sìn ló dọ̀tí. 
Gbogbo wa ti ta ìtìjú, a ti fowó ra ọ̀dàjú. 
Ọ̀dájú ni àwọn tó kú tó ń ṣe olóri báyìí. 
Wọn ò ná-án-ní òfin Ọlọ́run débi wọn yóò bẹ̀rù ọmọ ènìyàn. 
Ṣùgbọ́n ilẹ̀ tó lè mọ́ lọ́la, ènìyàn ò mọ̀ ọ́n. 
Aálà ló mọ̀ ọ́n. 
Yíyí layé ń yí,ẹnìkan lòní, ẹlòmíràn a si ni ọ̀la. 
Agbára àti àṣẹ ò mọ̀ yan ẹnìkan láàyò. 
Asín fojú kan ìkamùdù, ó ń jáwé dimú. 
Igbá kẹta tó wá sọ pé igbá kiiní, igbá kejì ó ṣayé rere, òun lòún lè ṣe é, o ò ríbi tó ṣe é dé. 
Ká tó rúbọ kẹ́mií ó gun, ká kọ́kọ́ rúbọ telénìní ayé ná. 
Àwọn tí Ọlọ́run pe ní elénìní wa lo rí lójú àlá rẹ yẹn.
Ohun gbogbo ló ń jọ àgbẹ̀ lójú. 
Bí wọ́n kóyọ̀, wọ́n a tún dì í sínú páńsá. 
Èwo gan-an ló yẹ kó tún jọ ọ́ lójú nínú gbogbo ohun tó on rí lójúran yìí? 
Ṣebí ayé yìí náà la jọ ń gbé. 
Bí Aàrẹ Ayà-koko-ǹ-nàkí, Ajímu-tábà-oògùn bá ti gbésẹ̀ báyìí, èmi ni mo fẹ́ gba ọpá àṣẹ. 
Ijọba tèmi o ní gba wọ̀lọ̀. 
N ò si ní gba ìwọ̀sí bí i ti Arọ ìdènà, Afọ́jú, Ọ̀mùtí àti Ọgbọ́n-gbémiró. 
Ẹni tí mo bá wó sùnsùn tí mo ní kò ní oríyìn, bí onítọ̀hún ṣe ṣe ṣe, kò tún jẹ́ nǹkankan mọ́ láye níbí. 
Gbogbo ohun ti mo bá gbẹ́sẹ̀ lé ti di òfúá, òdì filà. 
Bó bá wù mí, maa fi ojoojúmọ́ ṣe iṣẹ́ ibi, ìbá sì wù mi, maa ní kí mẹ́kúnnù máa jiyà lọ. 
Bó wù mí maa gbá ẹni tí ò ṣẹ̀ mí lójú, maa gbá a lójú, maa jìn in láyà kìì kiì kìì, maa lọ́ ọ ní tín-ín-rín, á di wìì nílẹ̀. 
Bó si wù mí maa fiṣẹ́ ibi bayé jẹ́ ní tòjò-tẹ̀ẹ̀rùn.
Gbogbo ọmọ tálákà gbé! 
Wọ́n ò lé ríbá ti ṣe é débi wọn yóò rọ́nà gbé e gbà. 
Bó wù mí maa sọ̀rọ̀ ṣàkà ṣàkà sí ọmọ tálákà. 
Taa ló tó dúró níbi akúwárápá mi tí ń tutọ́ oró? 
Taa ló tó dúró níbi alábẹ́ ńlá gbé ń damira. 
Mo lè fò fẹ̀rẹ̀ kí n bẹ́ gijà. 
Ẹni tí ó ṣẹ̀ mí, maa sọ ọ́ di arọ. 
Maa gbàyàwó oníyàwó tán, máa tún gba ọmọ rẹ̀ mọ̀ ọ́n. 
Aṣọ aláṣọ lọ̀gà ń dà bora. 
Owó olówó, níná ni làì. 
Maa náwó bí ẹlẹ́dà. 
Ǹbá tí mojú ẹnìkankan mọ́, tàwọn ẹbí ni ń bá mọ̀. 
Ènìyàn tó bá fi mí ṣe ẹlẹ́rìí ọ̀rọ̀ tó fi mi ṣe ìgbẹ́kẹ̀lé ńkọ́? 
Maa rọ́jú ṣebi ká níbi gbogbo. 
Ńbá ti mọ ọ̀nà tíkú ń gbà, maa yára gbọ̀nà ẹ̀bùrú. 
Ikú ò ní lè pa mí mọ́, bẹ́ẹ̀ ni, mo ti di Aníkúlápó. 
Ṣùgbọ́n nígbà tí mo rántí pé seélẹ̀ ni ṣeébá. 
Nígbà tí mo rántí pé ẹ̀dá màná, ẹ̀dá mòní, Olódùmarè ló mọlẹ̀ tí yóò mọ́ lọ́la.
Odindi ọ̀sẹ̀ kan gbáko ni Lálùdé kò fi gba owó oúnjẹ́ lo sílé-iwé. 
Gbangba kedere báyìí ni Pópóolá sì máa ń jẹ́un lójú rẹ̀. 
Èyí jẹ́ ohun tó ká Lalùdé lára púpọ̀. 
Ó rò ó pé báwo lèèyàn ṣe lè wà ti kò láàánú lójú bíi ti Pópó yìí. 
Ó sì pinnu pé ọjọ́ n bọ̀, tỌlọ́run yóò gbógo fún ọ̀lẹ, tí àńfààní yóó wà láti san ẹ̀san fún aláìláàánú ọmọkùnrin yìí, tí yóò sì kéèésú ìwà ìdánilára tó ń hù sóun; kí abòkò ìrẹ̀ òun má ì tíì kú, kó máa rọ́jú, bó bá dojú alẹ̀, í í donígba aṣọ nígbẹ̀yìn ni; tọ̀sán-tọ̀sán òun bíi ti ìtalẹ̀, alẹ́ òun náà ń bọ̀ wá dolóúnjẹ rẹpẹtẹ.
Ìyàlẹ́nu ló jẹ́ fún un níbẹ̀rẹ̀ ọ̀sẹ̀ kejì, tí bàbá rẹ̀ pè é pé kó wá gba owó oúnjẹ rẹ̀. 
Náírà márùn-ún ni Alàgbà Okosùn fún un dípò náírà kan tó ti máa ń fún un tẹ́lẹ̀. 
Èdè kò tètè yé Lálùdé, ó gba owó, ó dúró, ó wa ọwọ́ ro, ó ń wo bàbá rẹ̀ lójú roro pé àbí kò mọ iye tó fún òun ni! 
Àbí ó ń retí kóun lọ ṣẹ́ ẹ wá ni? 
Àbí ó tún fi ń dẹ òun wò ni bóun ó ṣe jólóòótọ̀ sí?. 
Orí èrò yìí ló wà nígbà tónítọ̀hún jágbe mọ́ ọn pé kó máa lọọ̀; pé kin ló tún ń dúró ṣe nígbà tóun ti fún un lówó oúnjẹ́? 
Pé ṣe ni kó tún fi máa ra ìràkurà o, kó tún ná an nínàákúnàá, kí iye tóun ó máa fún un báyìí má tún tó o, kó tún bọ́ sábẹ́ ìrọ̀rí òun máa kówó, ànàpa lòún ó fi tiẹ̀ ṣe bóun bá tún bá a pẹ̀lú ìṣekúṣe bíi jẹ̀díjẹ̀di.        
Ọgbẹ́ni Awótéròpa ni ọ̀gá kiláàsi kẹrin tí Lálùdé wà. Ọmọ Ìpetuùjẹ́sà ni. 
Ó gbádùn ìtàn sísọ púpọ̀. 
Iṣẹ́ mẹ́ta ló máa ń mú lọ́kùn-únkúndùn fáwọn ọmọ rẹ̀. 
Lẹ́yìn tí wọ́n bá ti ṣe ìṣirò mẹ́ńtà tán, wọ́n á ka ìwé-iṣẹ́ lórí èdè òyìnbó, wọ́n á tibẹ̀ bọ́ sórí ẹ̀kọ́ nípa ẹ̀dá. 
Èyí ni wọ́n yóò ṣe wọ àkókò ìjẹ́un. 
Ní kété ti wọ́n bá ti wọlé ìjẹ́un aago mọ́kàńlá, ìtàn sísọ ló kù. 
Ìtàn inú àlọ́ àpagbe; ìtàn ìjàpá tìróko; ìtàn Láílo àti àwọn iwinlẹ̀.
Lálùdé mọ ìtàn àlọ́ í pa púpọ̀. Ọgọ̀ọ̀rò ìtàn wọ́nyi ló ti gbọ́ níbi agbo àlọ́ tí wọn máa ń pa lójoojúmọ́. 
Alàgbà Arówólò ló máa ń sáábà kó wọn jẹ́ lálaalẹ́, níwájú ilé Òkosùn, lábẹ́ sẹẹ̀rẹ́ tó wà níbè. 
Ọkan nínú àwọn ìtàn àlọ́ tí Lálùdé ti gbọ́ rí ló sọ fáwọn ẹlẹgbẹ́ rẹ̀ lọ́sàn-án ọjọ́ kan. 
Ó sọ bí àwọn ọkùnrin méjì kan ṣe máa ń wá obìnrin yìí wá nígbà tọ́kọ rẹ̀ ò bá sí nilé. 
'Lálẹ́ ọjọ́ kan, kò ju ìsẹ́jú kan ti ọkùnrin àkọ́kọ́ dé, tó ń bá àlè rẹ̀ sọ̀rọ̀ lọ́wọ́, ni wọ́n ń gbọ́ ọ tẹ́nìkan ń súfèé bọ̀. 
Ọko obìnrin yìí làwọn méjèèjì pè é....
Kiá obìnrin yìí ti ni kí àlè òun kó sínú ìkòkò ńlá kan tó wà légbẹ̀ẹ́ ògiri. 
Bí ọkùnrin náà ti kó sínú rẹ̀ ni ọ̀rẹ́bìnrin rẹ̀ yìí fi ìdérí dé òdù ìkòkò náà...' 
Àwọn tó kù rẹ́rin-ín ẹ̀fẹ̀ nígbà tí Lálùdé bá ìtàn rẹ̀ dé ìkóríta yìí, kí ó tó tún tẹ̀ síwájú.
'Nígbà tí obìnrin yìí rí i pé àlè òun mìíràn ni, ó fàṣíírí pamọ́. 
Òun pẹ̀lú ọ̀rẹ́kùnrin kejì tún jọ ń sọ̀rọ̀ ìfẹ́ wọ́n. 
Bẹ́ẹ̀ lèyí tó wà nínú òdù ń tara pàrà. 
Kò ju ìṣẹ́jú mélòó kan ni wọ́n ń gbúròó ẹsẹ̀ ọkọ obìnrin yìí tó ń bọ̀. 
Ara àwọn méjèèjì ti bù mọ́ aṣọ. 
Gbàrà tí ọkọ wọlé ni èyí obìnrin yí ohùn padà. 
'Ṣé òdù ìkòkò náà lẹ wá gbé? 
Ó yá, òun rèé, ẹ gbé e..'
'Bí ọkùnrin yìí ṣe gbé òdù ìkòkò rù nìyẹn tó ń lọ láìlè yí ohùn padà.... 
Nígbà tó dé ojú ọ̀nà, ló bẹ̀rẹ̀ sí ráhùn pé irú ẹ̀gbin àti ìwọ̀sí wo lòún kàn lónií yìí o. 
Ẹrù rọ̀bì tó wọ òun lọ́rùn kinkin yìí ti wá jẹ́...?' 
Lálùdé sọ ọ́ débi pé ìgbà tí àlè inú òdù gbọ́ ohun tẹ́ni tó rẹrù ọ̀ràn ń sọ, ó fèsì látinú òdù pé, ìyà tó ń jẹ ẹni tó rẹrù kò tó ẹni tá a dì mẹ́rù, tó wà nínú òdù, nínú ooru, nínú òòkùn.
'Ọkùnrin yìí béèrè pé ta ló ń sọ̀rọ̀? 
Ọrẹ́kùnrin tó wà nínú òdù ní òun àlè inú òdù ni-ìn. 
Ó ní afàgò kẹ́yin àparò àwọn, ohun ojú wọ́n wá lojú wọ́n rí o...
'Kin ni àlè tó ru òdù gbọ́ bẹ́ẹ̀ ṣe, tìbínú-tìbínú ló fì sọ òdù orí rẹ̀ mọ́lè pẹ̀ẹ̀. 
Àlè inú òdù bọ́ rẹ̀lẹ̀, tapá-tẹsẹ̀ rẹ̀ rún wómú-wómú..'
Kin ni àwọn ọmọ kíláàsì Lálùdé gbọ́ ìtàn yìí sí, wọ́n bẹ̀rẹ̀ sí pariwo, wọ́n ń hó gèè, wọ́n ń pe Lálùdé ní 'Àlè inú òdú'. 
Ibi tí ìtàn ọjọ́ náà parí sí rèé, kò pẹ́ rẹ̀ ni wọ́n lu aago ijáde. 
Àmọ́ látìgbà náà ni gbogbo wọn ti sọ Láludé lórúko. 
Kò lórúkọ méjì ju'Alè inú òdùù!'
Nígbà tí wọ́n gba ìsinmi ọlọ́jọ́ gbọọrọ kan, Pópóọ́lá lo họludé lọ sọ̀dọ̀ ẹ̀gbọ́n rẹ̀ kan ní ìlú wọn lẸ́dẹ. 
Awakọ̀ ni Kásúnmù ní ìlú Ẹdẹ. 
Ọkọ̀ ajé-ìgboro ló sì máa ń wà. 
Ó gbajúmọ̀ láwùjọ àwọn awakọ̀ ajé-ìgboro. 
'Yanńkòó' ni àlàjẹ́ orúkọ tí wọ́n fún un nítorí ìwà ìpátá rẹ̀ àti ìmukúmu rẹ̀.
Tìjàtìjà ló máa ń ṣe é, gbólóhùn tó sáábà máa ń sọ ni 'yán an níkòó, 
Èyí ni àwọn ènìyàn ké kúrú tí wọ́n sọ di 'Yanńkòó.'  
Ó gbádùn láti máa kán èèyàn ní ìkó orí. 
Bó bá rán ọmọ ní sìgá, tọ́mọ náà bá ṣi iṣẹ́ jẹ fún un, ìkó orí ni pìnra; bí òun àti àwọn ẹlẹgbẹ̀ rẹ̀ bá ń lọ́ ọ̀rọ̀ kan mọ́ ara wọ́n lọ́wọ́, ọ̀rọ̀ tí ò tí ì yẹ kó di ìjà, Kásúnmù á ti yán ẹni náà níkòó orí. 
Ìsẹjú àáyá pẹ́, gídígbò á ti ṣẹlẹ̀. 
Ó ti fẹ́rẹ̀ẹ́ fi ìkó orí da ọpọlọ ìyàwó rẹ̀ rú nínú ilé, lójoojúmọ́, lálaalẹ́, lóròòru.
Nígbà tí Pópó fi máa padà dé sí abúlé, ó ti jogún nǹkan tí ò dára lára Kásúmù-Yanńkòó. 
Lọ́jọ́ kan, ó ń kọ́ Lálùdé àti àwọn méjì kan ní ìwé, ó ń bi wọ́n ní ìbéèrè kọ̀ọ̀kan. 
Ẹni tí ò bá ti gba ìbéèrè tirẹ̀, ìkọ́ orí tàbí ẹgba mẹ́ta ni.
      Kò sóhun tó le, ti kì í rọ̀
      Ìgbẹyìn á dára, mo róye ò
      Kò sóhun tó le, tí kì í rọ̀
      Ìgbẹ̀yìn á dára, mo róye ò.
Orin tí rédíò Aláwìíyé ń kọ lọ́wọ́ nìyí tí Ọmọladé fi kíyèsi pé nǹkan kan ń kọrin lẹ́gbẹ̀ẹ́ òun. 
Orin oríṣìíriṣìí ni àpótí rédíò inú iyàrá tó jókòó sí náà ti nà sáfẹ́fẹ́, ṣùgbọ́n èyí tí ó ń kọ lọ́wọ́ yìí nìkan ló ní itumọ sí i. 
Ọmọladé ti gbàgbéra níbi tó tọ́sẹ̀ sí lórí aga tó ti ń ronú ìṣòro ńlá tó ti là kọjá. 
Ìṣẹjú mélòó ni ọkàn fi ń rin ẹgbẹ̀rún máìlì. 
Iṣòro tó ti là kọjá ló sọ ọ̀ di ẹni tó ń wàwọ̀sùn nílé Fúnmiláyọ̀ ọ̀rẹ́ rẹ̀ ní ìlú Ajéborí.
Ṣé lótìítọ́ ni ìgbẹ̀yìn á dára? 
Ọmọladé bi ara rẹ̀ léèrè. 
Ti rédíò ni rédíò ń sọ, o jàre. 
O ń dá a, ó ń rú u fúnraẹ̀. 
Bí Ọmọladé tí ń ronú yìí ló ń sọkún. 
Bí ẹkún sísun bá jẹ́ ìdáhùn sí ìṣòro ẹ̀dá ni, ìṣòro tó dojú kọ Ọmọladé bí iná ńlá ṣe ń dojú kọ paná-paná, kò bá ti dẹ̀yìn lẹ́yìn rẹ̀ bí kèrègbè tó fọ̀ ṣe ń dẹ̀yìn lẹ́yìn odò. 
Láti bí ọdún méjila, tó dàbí ọgbọ́n ọdún lójú Ọmọladé báyìí, ni wàhálà ti ń bá a fínra. tí làásìgbò sì ń bá a wọ ṣòkòtò ìjà kan náà.
Bó ti ń bọ́ nínú ọ̀kan ni òmíràn ń bá a lálejò. 
Òun lónìí, lánàá bí ẹkún apọkọjẹ́. 
Egbìnrìn ọ̀tẹ̀ bí a ṣe ń pàkan, nìkan ń rú. 
Irọ́ kò dára, ojú Ọmọladé ti kan mẹ́wàá, àfi k’Ólódùmarè ó kó o yọ ni.
Báyìí kọ́ ni Ọmọladé ṣen rí kó tó dà bó ti dà. 
Ó mọ́ láwọ̀ bí ẹmọ́ òyìnbó, ó ga níwọ̀n, ó rí rùmúrùmú, ó sì dọ́gba délẹ̀ bẹ́ẹ̀ bí ìrù ẹṣin. 
Ọmọladé ṣe é rí mọ́ni, o wuyì láti bá rìn. 
Irun orí rẹ̀ dúdú kirimu, eyín ẹnu rẹ̀ àti ẹyin ojú rẹ̀ sì funfun winninkin. 
Àwòtúnwò ni ọkùnrin tó bá pàdé rẹ̀ fi ń ṣe. 
Láti kékeré ló ti fi dídára wunni, ó fọmọge jẹ́ ojú nígbèsè. 
Ọmọ̀ dára, ó dẹjọ́.
Ní báyìí, ó ti pàwọ̀dà bí ọ̀gà lẹ́yìn tó ti kan ìdin nínú iyọ, to sì ti gungi kọjá ewé. 
Ọmọladé ti fi gọ̀gọ̀ fa ohun tọ́wọ́ rẹ̀ kò tó, ó sì ti fori túlé agbọ́n. 
Àwọ̀ rẹ̀ tó mọ́ lóló ti wá ṣì, ara rẹ̀ ti ń hunjọ. 
Ọmọ ọgbọ́n ọdún dàbí ọmọ ogójì ọdún. 
Irun orí rẹ̀ pọ́n kọkọ, eegun ọrùn rẹ̀ hàn jáde ketekete léjìká rẹ̀. 
Ọmọladé ti wá burẹ́wà ju eégún kan tí a mọ̀ ti a kò gbọ̀dọ̀ dárúkọ rẹ̀ lọ. 
Ẹjọ́ rẹ̀ sì kó, ibi tí wàhálà bá ti báni kọ́ ló ń fini sí. 
Òrìṣà tí kò lè gbeni tí kì í ṣeni bó ti báni mọ́ ni.
Tí a bá ń sọ́kun à máa rìran. 
Bí Ọmọladé ṣe ń sọ́kún yìí ló rántí bí wàhálà ọ̀hún ṣe bẹ̀rẹ̀ gan-an. 
Okùn kì í gùn títí, kó má ní ibi tí a ti fà á wá. 
Ṣebí ọjọ́ kan nire ń báni, ọjọ́ kan lòṣì sì ń tànìyàn. 
Oríburúkú tó bá Ọmọladé nídìí, tí kò bá nídìí, ọ̀pọ̀lọ kí ì fẹ̀yìn lélẹ̀, ko kẹ́sẹ̀ sókè. 
Olódùmarè má jẹ̀ẹ́ ká ṣoríburúkú, ẹni mọ̀ ọ́n ládùúrà ni kó ṣami ẹ̀.
Lálẹ́ ọjọ́ náà lọ́hùn-ún, lọ́dún mẹ́wàá sẹ́yìn, ní ìlú Àjàlolo. 
Ọmọ ọdún méjìdínlógún ni Ọmọladé nígbà náà. 
Agogo mẹ́sàn-án alẹ́ ti lù. 
Ọmọladé sùn lórí ẹni ní pálọ̀ bàbá rẹ̀, ó ń retí kí Adébíyìí bábà rẹ̀ sùn. 
Ọmọladé mọ̀ pé abádìyẹ̀wọ́ ni Yẹ́misí ìyá òun. 
Tí wọ́n bá fi Yẹ́misí raná, á sùn níbẹ̀. 
Lálẹ́ ọjọ́ náà Yẹ́misí ti sùn lọ fọnfọn bí igi àjà. 
Ti bàbá rẹ̀ epo òyìnbó tó joyè pẹ́pẹ́yẹ ni nǹkan. 
Ó ń ṣe kurukuru nínú iyàrá rẹ̀. 
Ara Ọmọladé kò lélẹ̀ níbi tó pirọrọ sí. 
Bó ti ń yí lọ sọ́tùn-ún, ló ń yí sósì lórí ẹni tó wà.
Ṣé bàbá aláṣejù yìí kò ní lọ sùn ni?
Ọmọladé ń bí ara rẹ̀ kẹ́lẹ́kẹ́lẹ́. 
Ní déédé agogo mẹ́wàá Ọmọlade kò gbọ́ nǹkankan láti inú iyàrá bàbá rẹ̀ mọ́. 
Ó rọra dìde, ó yọ kẹ́lẹ́kẹ́lẹ́ lọ síbi iyàrá náà, ó fetí mọ́ ilẹ̀kùn típẹtípẹ fúngbà díẹ̀, nígbà tí kò gbọ́ nǹkankan, ó yọ́ lọ síbi ilẹ̀kùn àbájáde. 
Ọmọladé ṣí ilẹ̀kùn, ó sì bọ́ sójúde, o wòóré kò rí nǹkankan. 
Òkùnkùn ti ṣú bolẹ̀. 
Ó jọ pé gbogbo ará àdúgbò ti lọ sun. 
Kín ni wọ́n ò bá tún máa ṣe níwòyi? 
Tálẹ́ bá lẹ̀ à á fọmọ ayò fáyò ni.
Ọmọladé wọ̀tún, wòsì, ó wòye pé ẹnikéni kò lè rí òun, ó rìn kúṣẹ́ kúṣẹ́ sí apá ọwọ́ ọ̀tún, ó mórí lé ọ̀nà tóóró kan, ó ń wò fẹ̀rẹ̀ fẹ̀rẹ̀ bó ti ń lọ. 
Bó tilẹ̀ jẹ́ pé ẹ̀rù ń bà á, Ọmọladé ṣọkàn akin, ó ń rìn lọ wàrà wàrà bí ẹni ẹ̀ṣẹ́ iná ń jó lẹ́sẹ̀. 
Lójijì Ọmọladé fẹ́sẹ̀ kọ, ó dúró lójú kan náà, ó bẹ̀rẹ̀sí gbọ̀n pẹ̀pẹ̀ bí ewé ojú omi. 
Ọmọladé kò mọ ohun tó fẹsẹ̀ kọ́, kò sì mọ̀ bóyá òún ti fẹsẹ̀ pa. 
Ó wòkè bíi kó rí òṣùpá, ṣùgbọ́n òṣùpá kò yọ lálẹ́ ọjọ́ náà. 
Kín ni mò ń bá á ká gan-an ná? 
Ọ̀rọ̀ ifẹ́ mà ga o... 
Tí mo sì mọ̀ pé irin àdárìn léwu. 
Ti mo bá pàdé ọlọ̀dẹ ńkọ? 
Níbo ni kí n sọ pé mo ti ń bọ̀?
...Bóyá kí n padà sílé? 
Ó ronú lọ gbári.
Ọmọladé rántí ìlérí àti àdéhùn tó ṣe fún Ọláoyè lọ́sàn-án ọjọ́ náà wí pé kí wọ́n pàdé nínú àtíbàbà, ìyẹn kíṣìnì tí Déolú bàbá Ọláoyè kọ́, láago mẹ́sàn-án alẹ́.
‘Ọmọladé ìpàdé wa alẹ́ òní ṣe pàtàkì. 
Èyí ni yóò jẹ́ èdìdí ìfẹ́ tó ti gbilẹ̀ bí gbòǹgbò láàrín wa.’ Ọláoyè lo sọ̀rọ̀ bẹ́ẹ̀.
‘N ò ní ṣàì wá, nígbà tí n kò lẹ́lòmíràn. 
Kò sí ohun ti n kò lè ṣe látàrí ìfẹ́ ńlá tí mo ni sí ọ.’
‘Rí i pe o wa tètè dé...’
‘Bàbá mi nìkan ló lè ṣe ìdíwọ́, ṣùgbọ́n bó ti wu kó rí máa retí mi. 
Ọ̀nà kì í di mádìyẹ kó má débi ẹyin rẹ̀.’ Ọmọladé fèsì bẹ́ẹ̀.
Kín ni ká ti wá gbọ́ pe ọ̀nà ni mo ti padà? 
Ó tì o, kò ṣẹ é gbọ́. 
Ká ṣèlérí ká mú un ṣẹ niyì ọmọlúàbí. 
Ọmọladé tún èrò rẹ̀ pa. 
Ó ní kàkà ki òun má débi tí òún ń lọ ohun tó bá máa gbe òun lọ́nà ni kó tètè patú ọwọ rẹ̀. 
Ọláoyè á ti máa retí mi. 
Ìbẹ̀rẹ̀ ki í ṣoníṣẹ́ ni bíbéli wi... 
Jẹ́ kí n tẹ̀síwájú. 
Ọmọladé pinnu lọ́kan rẹ̀.
Ọmọladé tún wọ̀tún, wòsì, kó tó tún mórí lé ibi tó ń lọ ní kíá. 
Bó tilẹ̀ jẹ́ pé ilẹ̀ ti ṣú, ó mọ ọ̀nà náà dunjú dunjú. 
Ojú tó ń kán an, ló jẹ́ kó fẹsẹ̀ kọ. 
Ilẹ̀ tí kò tojú ẹni ṣú lòòkùn rẹ̀ ń ṣòro ó rìn. 
Bó ti ń lọ, ó fara kan ewé kan, ewé náà lutù mọ́ ọn lára, ó ta gìrì kó tó rí i pé ewé lásán ni. 
Iwin tàbí ọ̀rọ̀ kan ní Ọmọladé kọ́kọ́ rò pé ó fara kan òun. 
Oríṣiìríṣìí ìtàn ló ti gbọ́ rí nípa iwin àti àwọn ẹ̀mí búburú mìíràn láti ọ̀dọ̀ àwọn àgbàlagbà. 
Ó mọ̀ pé kò sí ohun tí àwọn ẹmi yìí kì í ṣe. 
Wọ́n lè dewé, ẹranko tàbí èèyàn. 
Inú òkùnkún ni wọ́n sáábà máa ń rìn. 
Ti ènìyàn bá rí ohun kan tí orí rẹ̀ dìde jàn-ìn, iṣẹ́ àwọn ẹ̀dá búburú yìí ni. 
Wọ́n lè mú kí ọ̀nà dàrú mọ́ ènìyàn lójú wọ́n sì lè ṣe iṣẹ́ láabi míìn.
Wọ́n ni ọjọ́ tí a ò ba da ni kì í pé.
Bi ilẹ̀ ti ń mọ̀ to n ṣú, bẹ́ẹ̀ ni ọjọ́ ń yọ́ geere bíi kẹ̀kẹ́ ológeere; bi òṣùpá ti ń ràn lálaalẹ́ bẹ́ẹ̀ ni ọjọ́ ń yọ́ gèèrègé bi òrí. 
Ọjọ́ tí Kábíèsí dá ku oṣù kan pére. 
Jiji kò tí ì rí ẹni tó mọ nǹkan to fẹ́ràn jù. 
Kò gbọ́ iṣẹ́ Olúwòó bẹ́ẹ̀ ni ko ri ikọ̀ Tìmì. 
Sibẹ̀ náà ẹ̀rù kò bà à, àya kò fò ó. 
Àfi bi akọ òkúta ni ọkàn rẹ̀ ṣe le.
Ni ọ̀dọ̀ ìyá rẹ̀, jìnnìjìnnì ti dà bò o ni tirẹ̀. 
Ọkàn rẹ̀ ò balẹ̀ mọ̀. 
'Ohun tá a ní kó yẹni, òun kọ́ ló fẹ́ di ẹ̀tẹ́ síni nígbà yìí. 
Bá a bá sì ní kí Jìjì yí ìpinnu rẹ̀ padà, etí ikún lo ń kọ sí i. 
Orí mi gbà mí láyé kan tí mo wá yìí o. 
Má mà jẹ́ kójù ti mí lórí ọ̀rọ̀ Jìjì yìí o...’
Ọjọ́ kejì rẹ̀ ni Ọba Lájìwọwọ rán ikọ̀ rẹ̀ sí Bàbá àti ìyá Jìjì pé kí wọ́n rántí ohun tóun sọ. 
Àti pé ọjọ́ náà ò jin mọ̀ o. 
O ti dín ọjọ́ mẹ́rin nínú oṣù kan báyìí. 
Nígbà tí ìyá Jìjì tun gbọ́ ohun tí Kábíèsí wí, ṣe ló yàgbẹ́ ṣára lẹ́sẹ̀kẹsẹ̀ tó sì ń pohùn réré ẹkún bí obìnrin tọ́kọ rẹ̀ ṣẹ̀ṣẹ̀ kú, to ń hu bí ẹyẹ oori. 
Kábíèsí tilẹ̀ tún fi àyè sílẹ̀ fun Jìjì boyá ó fẹ́ yí ìpinnu rẹ̀ padà. 
Ṣé Jìjì dára lóbìnrin, Ọba náà kò fẹ́ pa á. 
Àmọ́ ṣe ni Jìjì takú pé omi ki i ṣàn kó tún bojú wẹ̀yìn, tóun ò bá rí ẹni tó mọ ohun tóun fẹ́ràn jù, ki ó si mú un wá. irun tó bá wu Kábíèsí ni ki ó fi orí òun dì.
Ìyá rẹ̀ sálọ sọ́dọ̀ àwọn àgbààgbà ìdílé Láṣòrè pé kí wọn gba òun o. 
Ọ̀ràn ti ká òun mọ́. 
Báwo lòun ò ṣe ní í pàdánu ọmọ tó dára bí egbin yìí? 
Igbà òjò ń lọ, ìgbà ẹ̀ẹ̀rùn ń kàsẹ̀ nílẹ́, isà ejò nìyí tó dí pinpin-in-pin yìí. 
Kín lòun o ti ṣe é si?
Àwọn àgbààgbà ránṣẹ́ pe Jìjì sí ìpàdé. 
Wọ́n pàrọwà, wọ́n ní ki ó ro ti ìyá rẹ̀; ’bí a ò bá torí iṣu jẹ́ epo, tí a ò si fẹ́ torí epo jẹ́ iṣu' ó yẹ kí a tìtorí ìkẹ̀tẹ́ ọmọ ìyá rẹ̀ jẹ ẹ̀. 
A bẹ̀ ọ́ pé kí o ṣàánú ìyá rẹ̀, kí o yí ìpinnu rẹ pada. 
Bí a ò bá ṣáà rí nǹkan tí a ń fẹ́, ó yẹ kí a fẹ́ nǹkan tí a rí ...’ 
Wọ́n bẹ Jìjì títí, Jìjì ò gbà. 
Bàbá rẹ̀ yí i kúrò lẹ́bẹ̀, ó sọ ọ di ìhàlẹ̀, irọ́ ni, kò gbọ́. 
’Bí o ò bá yí ìpinnu rẹ̀ padà, èmi pàápàá ni yóò pa ọ́. 
Ṣé o sọ pé o fẹ́ sọ wá lẹ́nu ni. 
O fẹ́ kó ìtìjú bá idílé wa. 
Ìwọ Io dá ara rẹ̀ ni? 
O ò mọ̀ pé Ọlọ́run lo ń dá lẹ́bi lórí ẹwà tó fi jínkí rẹ̀ pẹlú ìwà tí o ń hù yìí? 
Mo fún ọ ní ọ̀sẹ̀ méjì péré sí i, ìwọ pàápàá yóò rí ìran wò.’
Gbogbo ìhàlẹ̀ yìí kò tilẹ̀ tu irun olóókan lára Jìjì. 
Ṣe ló mú ọkàn rẹ̀ le, tí ojú rẹ̀ sì dá gbáú. 
Nígbà tí wọ́n tún béérè lọ́wọ́ rẹ̀, ibi pẹlẹbẹ náà ni abẹ̀bẹ̀ rẹ̀ fi ń lélẹ̀. 
’Bí ọ̀run ń ya bọ̀, akọ igi kò gbọ́dọ̀ sun oje. 
Ohun tí mo wí ni abẹ́ gé. 
Bí n ò bá rí ẹni tó mọ ohun tí mo fẹ́ràn jù, tí Ọba bá si ṣe ìfẹ́ inú rẹ̀, a jẹ́ pé bí mo ṣe yàn án nìyẹn’ 
Kò tilẹ̀ tí ì pari ọ̀rọ̀ rẹ̀ yìí tán nígbà tí ìyá Jìjì ti káwọ́ ẹkún sókè, tó ń sun bíi yáya. 
Ẹkún ló ń sun wọ̀mù títí tó fi dé inú ilé koko.
Ọ̀rọ̀ Jìjì wá dà bí ọ̀rọ̀ a-rà-má-sanwó àti a-tà-má-ta-àwìn. 
Olórí lóun ò gbowó, Ọlọ́mọ lóun ò ní í lọ. 
Ọ̀rọ̀ náà só síní lẹ́nu, ó bu iyọ̀ sí i. 
Isó kò ẹeé gbé mì, iyọ náà kò ṣeé tu dànù. 
Oníkálukú wá ń rìn káàkiri pẹ̀lú inú fuu,àyà fuu láìmọ ibi tí ọ̀rọ̀ náà yóò já sí.
Ìlú Ogìrììyàndá jẹ́ ìlú kan tí a tẹ̀dó sí igbó ẹ̀lùjù ní ilẹ̀ Ọ̀dàn. 
Agbára káká ni a fi ń ṣe alábàápàdé igbó jinríngbòdò. 
Àwọn pápá àti iyanrìn ni ohun kan tó pọ̀ jù níbẹ̀. 
Kò sí igi eléso bí ọsàn tàbí àgbálúmọ̀ rárá. 
Ká má ṣẹ̀ṣẹ̀ wá sọ ti ọsàn wẹ́wẹ́. 
Ìdí rèé tí Òòrẹ́ fi kúrò ní agbègbè ìlú rẹ̀, tó fi kọrí sí agbègbè Akilápá níbi tí igbó ńlá wà. 
Èrò ọkàn rẹ̀ ni pé, bí òun bá tilẹ̀ débẹ̀, bóyá òún á jẹ́ bá ohun tó jọ bí ọsàn pàdé.
Kinní kan ló rú Oòrẹ lójú. 
Òun náà ni pé, kò mọ irú ọsàn tí Jìjì ń fẹ. 
Bóyá ọsàn àgbálúmọ̀ ni o, tàbí ọsàn ńlá tàbí wẹ́wẹ́. 
Ṣùgbọ́n ó fura pé àfàìmọ̀ kó má jẹ́ ọsàn wẹ́wẹ́ tí a fi han òun lójú ìran. 
Ó ṣáà pinnu pé èyíkéyìí tóun bá kọkọ rí ni òun yóò kó lọ fún un. 
Bóyá orí òun a bá òun ṣe é, èyí tóun bá kó lọ a jẹ́ ìtẹ́wọ́gbà. 
Bó bá rí bẹ́ẹ̀, àjọyọ̀ náà yóò pọ̀ jọjọ́. 
Ayé á gbọ́, ọ̀run á mọ. 
Òun yóò fi ilé pọn ọtí, òun yóò fi ọ̀nà rokà, agbada òun yóò sì kún fún ẹran ṣọ̀ńdùṣọ̀ndù.
Bí Òòrẹ ti ń tinú igbó kan dé èkejì, náà ló ń ti inú ẹlùjù kan wọ òmíràn. 
Gbogbo aṣọ ọrùn rẹ̀ ló ti di jọwọ̀lọ̀ ọ̀gẹ̀dẹ̀. 
Onírúurú ìtàkùn ló bá a fà á ya pẹ́rẹpẹ̀rẹ. 
Bí agbọ́n ti ń ta á, bẹ́ẹ̀ ni oyin ń ta á. 
ìgbà mírán a ki ẹsẹ̀ bọ inú ẹ̀gún ìgbágó, ẹgún èṣúṣú. 
Ẹjẹ́ náà a ṣe bàlà. 
Háá Ojú ẹni ń wá nǹkan máa ń rí nǹkan nítòótọ. 
Èyí kò sì fa àárẹ̀ ọkàn bá Òòrẹ. 
Ọ̀fun Jìjì tó máa fẹ́ ní ìyàwó ló ń gbẹ ẹ́, tó fi ń ṣe wàhálà tó bẹ́ẹ̀. 
Ìtàkùn tó bá sì ní kí èyí má rí bẹ́ẹ̀, inú igbó ni yóò ṣègbé sí.
Kóun ṣáà lè fojú kan ọsàn, eyikéyìí tó wu kó lè jẹ́. 
Nígbà tó fi máa lò tó ọ̀sẹ́ méji nínu igbẹ́, Òòrẹ́ ti di nǹkan míìràn. 
Òun àti wèrè ọja alákìísa o sẹ́ ara wọ́n mọ́. 
Irun orí rẹ̀ ta kókó, ó sì kún fún onírúurú páńtí lọ́ pọ̀lọpọ̀. 
Ara rẹ̀ kún fún kìkì ìdọ̀tí, Ìwẹ̀ wíwẹ̀ jinna sí i. 
Bó tilẹ̀ fẹ̀ wẹ̀, omi dà? 
Gbogbo òógun ọjọ́ kọ̀ọ́kan ló ń gbẹ mọ̀ ọn lára. 
Èyí mú kí gbogbo ara rẹ̀ máa lẹ̀ bí àtè. 
Síbẹ̀, ọmọkùnrin yìí ò mikàn. 
Kó bọkan jẹ́ rárá. 
Wọ́n ti sọ pé ohun tó wuni ní í pọ̀ lọ́là ẹni, ológún-ìwọ̀fà kú, aṣọ rẹ̀ ò pé méjí.
Ohun tó wu Òòrẹ́ ló dojú kọ. 
Nígbà tó sì jẹ́ pé ohun tó bá ti wu ọmọ í jẹ́ kì í run ún nínú. 
Àárẹ̀ ọkan kò sí fún Òòrẹ́. 
Kò ro gbogbo wàhálà àti ìṣòro tó dojú kọ ọ́ pínrín. 
Ó tilẹ̀ gbàgbé ohun tó ń ṣẹlẹ̀ nílé. 
Ko rántí ìyá rẹ̀ mọ. 
Ṣé kó tó kúrò nílé ló ti pe ìyá rẹ̀ tó sì ti sọ fún un pé kó má mikàn, kó má fòyà, bóun ò bá rí ohun tí Jìjì ń fẹ́, òun ò padà. 
Òun lè wá a dé òkun erémi, kóun dé ìlàjì ọ̀sà. 
Ó tilẹ̀ leè gbé oún dé Iwọ̀nràn níbi ojúmọ́ ti í mọ́ wá. 
Bóun ò rí i, òun ò padà.
Nígbà tí Òòrẹ́ rìn títí tó rẹ̀ ẹ́, ó rí igi ńlá kan, ló bá fidí pagbá síbẹ̀. 
Wàrànwèré tó débẹ̀ ló sùn lọ fọnfọn. 
Oorun tí kò mọ ikú. 
Ó ti rẹ̀ ẹ́, ara rẹ̀ ti kúnná bí etí, ó lẹ̀ bí ọ̀lẹ̀lẹ̀, ó sì kú sára tùẹ̀tuẹ bí iṣu. 
Ó sùn, ó sun ti wábiwọ́sí. 
Ó tilẹ̀ gbàgbé bóya iwin tàbí ọ̀rọ̀gi tàbí ẹranko abijá lè yọ òun lẹ́nu. 
Nígbà tó máa tají lọ́gànjọ́ òru, ọdẹ tó gbé iná karí ló bá pàdé. 
Ìyẹ́n dúró, ó ń wò ó. 
Abí eléyìí ti kú ni? 
Kin lòun nìkan ń ṣe nígọ̀ igi lọ́gànjọ́ òru yìí nínú igbó búburú?
Òòrẹ́ ò tilẹ̀ sọ̀rọ̀, òrońbó ọsàn wẹ́wẹ́ tí ọdẹ náà mú lọ́wọ́ ló tẹjú mọ, tó ń wò ó roro. 
Ẹ̀rù ò bá á, ó kúkú ti mọ̀ pé ọdẹ òru ni ọkùnrin náà. 
’Ẹ jọ̀wọ́ ọ̀gà, níbo lẹ ti rí ọsàn yìí? 
Òun ni mo wá dénú igbó Akilápá. 
’Ìbéèrè yìí ya ọdẹ lẹ́nu pupọ̀, ó sì fẹ́ mọ ìdí tí ọ̀rọ̀ fi rí bẹ́ẹ̀. 
Ṣugbọn fún Òòrẹ́ kò fẹ́ tú iṣu dé ìsàlẹ̀ ìkòkò. 
Ọdẹ júwe idí igi ọsàn fún Oòrẹ. 
Kíá ló fori lé ọ̀nà ibẹ̀ lóru dúdú náà. 
Nígbà tó sì rí i.’ ẹnu yà á púpọ̀.
Wàràńwéré ló bẹ̀rẹ̀ iṣẹ̀. 
Bíṣẹ́ ò bá pẹ́ni, ẹnìkan kì í pẹ́ṣẹ. 
Kíá ló ti ká àpò ìdọ̀họ ńlá kan tó mú lọ́wọ́. Bó ti ń ká a, ló ń dúpẹ́ lọ́wọ́ orí rẹ̀ tó gbé e pàdé ire. 
Bó ti ń ṣe èyí, ló tún n fọkàn gbàdúrà pé kí Ọlọ́run jẹ́ kí èyí jẹ́ ohun tí Jìjì arẹwà obìnrin ń fẹ́.
Bí bẹ́ẹ̀ kọ, òfò ńlá ni yóò jẹ́ fóun lẹ́yìn ọ̀pọ̀lọpọ̀ wàhálà tóun ti ṣe.
Kí a má fa ọ̀rọ̀ gun, ó ṣi àpò ọsàn wẹ́wẹ́ lé orí, ó di ọ̀nà ìlú wọ́n ní Ògìrììyàndá. 
Nígbà tó yọ sí ìyá rẹ̀, ẹnú kọ ìròyìn. 
Ayọ̀ rẹ̀ kún pé ọmọ òun padà láyọ̀, ẹranko búburú ò pa á jẹ. 
Ńígbà táwọ́n ará ilé rí ọsàn wẹ́wẹ́, ó jọ wọ́n lójú púpọ̀ pé èyí ò lè jẹ́ ohun tí Jìjì arẹwà obìnrin ń fẹ̀. 
Àmọ́ ṣáá, kò yẹ kí wọ́n dẹjàá níwọn ìgbà tí Jìjì kò sọ pátó ohun tóun fáràn jù. 
Wọ́n sì gbà pé orí tí í báni ṣe ohun gbogbo lè bá Òòrẹ́ ṣe é kí ó jẹ́ pé ọsàn yìí gan-an ni Jìjì n fẹ́.
ètò ìlera ...
  ‘Ṣé wọ́n ò ní í sọ pé ìnira lèyí fún wọ́n?’ 
‘Èmi ò rò pé ó yẹ kí wọ́n sọ bẹ́ẹ̀ rárá.
Kò yẹ ká máa pòtútù sílẹ̀ de omi tá a fẹ́ bù sára. 
Èmi ì bá ní,. a dán an wò ná...
Àwọn méjèèjì gbà pé dán an wò ló bí ìyá ọ̀kẹ́rẹ́.
Àwọn aṣojú ẹgbẹ́ Elépo jókòó sí apá igun kan, àwọn aṣojú ẹgbẹ́ Onígóórò náà jókòó sí igun kejì, wọ́n kọjú sí ẹgbẹ́ Elépo. 
Àwọn aṣojú ẹgbẹ́ Kóredé náà jókòó, wọ́n kọjú sí ìjòkó àwọn aṣèjọba Kòlóníà. 
Àwọn mẹ́rin ló jókòó sí orí àwọn ìjokòó tá a gbé síbẹ̀ fún wọ́n. 
Gómínà ti Òkìrìkà, ti Igbó dúdú àti ajẹ́lẹ̀ tó wà ní Gàsíkíá ní Òkè Oníyanrìn. 
Gómínà-jẹ́nẹ́rà tó wà ní Àjọsọ ló wà láàárin wọ́n. 
Òun ni alága ìpàdé ọjọ́ náà.
Ó kí wọ́n kú àbọ̀ sí ìpàdé, ó sì fi tó wọn létí pé gbogbo akitiyan wọn lòún ti rí nípa àtiṣe ìjọba tiwa-ń-tiwa. 
Ó ní láìsí aríyànjiyàn, àwọn ti ṣe òfin fún òminira, àwọn ti parí ètò: 
àwọn ti gba àṣẹ látìlú ọba; àwọn ti yan asojú láàárin dúdú fún àkójọ̀pọ̀ òfin; àwọn sì tì fi òntẹ lù ú. 
Ó ní àjò kì í dùn kí onílé má rele. 
Nígba tó sọ gbólóhùn yìí, àtẹwọ́ àti ẹ̀rín ńlá ni àwon asojú ẹgbẹ́ fi ki Gomina-jẹ́nẹ́rà pé ó ṣeun fún ọ̀rọ̀ akin tó ti ẹnu rẹ̀ jáde yìí. 
Afi aṣojú ẹgbẹ́ Onígóórò nìkan ló lọ́ra díẹ̀, tí wọn ò yọ̀ tó bẹ́ẹ̀. 
Wọ́n dákẹ́ digbídigbí ni. 
Lóòótọ́ wọ́n pàtẹwọ́, ṣùgbọ́n wọn ò tú ẹ̀ẹ̀kẹ́ ẹ̀rín. 
Gómínà-jẹ́nẹ́rà ń tẹ̀ síwájú nínú ọ̀rọ̀ rẹ̀. 
Ó ní kókó ohun tóun pè wọ́n fún lónìí ni láti mú ọjọ́ tí wọn yóò ṣe ayẹyẹ òmìnira. 
Ó ní lẹ́yìn tí wọ́n bá fẹnu kò lórí ọjọ́ ni òun yóò ṣẹ̀ṣẹ̀ gbé ètò ìlànà ìgbáradì tóun ní fún wọn jáde. 
Ṣùgbọ́n ki òun kọ́kọ́ mọ èrò àtí ìpinnu wọn ná.
Ọ̀gbẹ́ni Sákéù tí í ṣe aṣojú ẹgbẹ́ Elépo ló kọ́kọ sọ̀rọ̀.
Ó ní láìsí àríyànjiyàn, ó ní àwọn ti ṣe tan báyìí. 
Ó ní bí òmìnira náà dé lónìí yìí, ó ní gbọgbọọgbọ tí ọwọ́ yọ ju orí ni ẹgbẹ Elépo ṣe yọ ju àwọn tó kù nínú ètò ìgbáradì. 
Ó ní àwọ́n tí parí ètò; àwọn ti ní ìlànà tó gbórín. 
Ó ní òmìnira ò bá wọn lábo rárá. 
Ọdún kẹfà rèé táwọn ti parí ìlànà, táwọn sì ń retí... 
Kò tíì pari gbólóhùn yìí nígbà tí Ọ̀gbẹ́ni Láyọdé dìde, tó gba ọ̀rọ̀ sọ mọ́ ọn lẹ́nu. 
Ó ní kò bójú mu kí ẹnìkan gbé ìwà ‘èmi-lọ̀gá’ wò láàrin agbo. 
Ó ní ọ̀rọ̀ òmìnira dúdú kì í ṣe ẹrù ènìyàn kan. 
Ó ní àtàrí àjànàkú ni, kì í ṣe ẹrù ọmọdé. 
Ó ní ojúṣe gbogbo ẹgbẹ́ pátá ni. 
Nígbà tó sì fi máa jókòó, ó ti fọ̀rọ̀ da ọkàn Gómínà-jẹ́nẹ́rà rù. 
Ọ̀gbẹni Jèróòmù Awolọlá pàápàá ń ṣe ‘hà!’ níbi tó jókòó sí. 
Lẹ́yìn tí Láyọdé sọ̀rọ̀ tan, Gómínà-jẹ́nẹ́rà ní kí ẹgbẹ́ Kóredé dábàá. 
Láyọdé bá kọjú sí Ọ̀gbẹ́ni Jèróòmù. 
Ṣé ìka tó tọ́ la fi í remú. 
Ẹnu àgbà ni obì sì ti í gbó.
Jèróòmù Awolọlá dìde, ó tún awò ojú rẹ̀ se, ó tún fìlà rébété orí rẹ̀ gẹ̀ dáradára. 
Ojò Gẹ̀ẹ́sì náà ń fọ́n dà sílẹ̀ lẹ́nu rẹ̀. 
Bó ti ń yan obi ló ń yọ àbìdun. 
Ṣé jẹ́jẹ́ leégún àgbà í jó ni ọ̀rọ̀ rẹ̀. 
Kì í tètè sọ̀rọ̀, àmọ́ bó bá gbẹ́nu lé ọ̀rọ̀ rẹ̀ báyìí, yóò là á wẹ́lẹ́wẹ́lẹ́ débi tí àwọn ènìyàn yóò fi fa ọgbọ́n yọ. 
Ó ní kì í ṣe pé àwọn o múra sílẹ̀, ó ní ṣùgbọ́n ọ̀rọ̀ òmìnira kì í ṣe àkùgìrì ṣe rárá.
Ó ní tí ìjọba bá fẹ́ gbé e sílẹ̀ lóòótọ, tó sì fẹ̀ káwọn dúdú ṣe é dáadáa, ó ní ó gbọ́dọ̀ jẹ́ kí wọ́n ti ibi pẹlẹbẹ bẹ̀rẹ̀. 
Ó ní kí wọ́n gba àwọn ẹ̀yà mẹ́tẹ̀ẹ̀ta láàyè látiṣe ìjọba tẹni-n-tẹni wò fún ọdún díẹ̀, kí gbogbo orílẹ̀-èdè yìí tó wọnú òmìnira lọ. 
Ó ní kí ẹgbẹ́ òṣèlú kọ̀ọ̀kan lọ ṣe ìjọba tiwa-n-tiwa ní àdúgbò ibi tí wọn ti wá wò ná, lẹ́yìn tí a bá rí bí wọ́n ṣe ṣe é tì sí, kí a ṣẹ̀ṣẹ̀ wá sọ̀rò òmìnira àpapọ̀.
Bí ẹnìkọ̀ọ̀kan wọn ti ń sọ̀rọ̀ ni Ọlólá Frẹ́díríìkì ń kọ ọ́ sílẹ̀, tí ọwọ́ rẹ̀ sì ń jó belebele bíi jóbèlè. 
Ẹ̀rọ tó máa ń ká ohùn sílẹ̀ náà wà níbi tí wọ́n gbé e sí kìrìbìtì bí òṣùpá. 
Bí ènìyàn húkọ́ lásán, yóò ká a; bí ènìyàn sín, yóò ká a sílẹ̀. 
Bí ènìyàn bá ṣèèṣì mí kanlẹ̀, tí mímí náà dún, ẹ̀rọ yìí ń ká a láìbẹ̀ṣù-bẹ̀gbà.
Àlàájì Bákàrè ní aṣọjú ẹgbẹ́ Onígóórò láti Kàdáwá. 
Gómínà Jẹ́nẹ́rà ní ọ̀rọ̀ nìyí o, kí ó dá sí i, kí àwọn lè mọ èrò ọkàn tirẹ̀. 
Igbà tí òun náà máa sọ̀rọ̀, ẹ̀rín ló kọ́kọ́ bú sí, tó sì kí gbogbo wọn lọ bí ilẹ̀ bí ẹni. 
Ó ní òun ò gbọ́ kútúwéńṣí to bẹ́ẹ̀, nítorí náà kí wọ́n fi orí ji òun. 
Wọ́n ṣáà ní kó sọ iwọ́nǹba èyí tó ń bẹ lẹ́nu rẹ̀ ká gbọ́ ọ.
Ó ní iṣẹ́ tí wọ́n fi rán òun, ni òun yóò jẹ́. 
Ó ní oun gan-an kọ́ ni olórí ẹgbẹ́. 
Ó ní olórí ẹgbẹ́ kò leè ráàyè wá, nítorí oyè ìdílé kan tó jẹ́ kò fún un láyè tó bẹ́ẹ̀. 
Àwọn ènìyàn dà á sáwàdà, ẹnìkan béèrè bóyá ẹlẹ́hàá ọkùnrin tún wà ni. 
Àwọn ènìyàn gbé òkìtì ẹ̀rín. 
Àwọn funfun náà rín họ̀ọ́-họ̀ọ́-họ̀ọ́, àfi bíi kọ̀ǹkọ̀.
Àlàájì Bákàrè ní ohun tí àwọn mọ̀ ni pé agbára àwọn ẹgbẹ́ Onígóórò Òkè-Oníyanrìn kò tí ì lè gbé ìjọba tiwa-n-tiwa. 
Ó ní ṣé wọ́n mọ̀ pé àwọn ò gbọ́n ọgbọ́n iwé; àwọn ò tí ì lọ jìnnà nínú ètò ìṣàkóso àwọn Kòlóníà. 
Ó ní bí òún ti ń sọ̀rọ̀ yìí, kò ti ì sí ọmọ wọ́n kan tọ kàwé dé Yunifásitì, ká má ṣẹ̀ṣẹ̀ sọ pé èyí tó ti gboyè dókítà tàbí adájọ́.
Ó ní wọn ò tí ì kà ju Mọ́gáráńta lọ. 
Ó ní ìmọ̀ wọn ò kọjá ti Kùráánì àti ìmọ̀ Arábíìkì.
Ohun tí Àlàájì Bákàrè sọ yìí bí àwọn tó kù nínú, pàápàá àwọn aṣojú ẹgbẹ́ Kóredé márààrún tó wà nínú ìpàdé náà 
Ọ̀gbẹ́ni Láyọdé tún nawọ́ láti sọ̀rọ̀. 
Wọ́n fún un láàyè, ló bá dìde. 
Ó ní òun ò dá àwọn ẹgbẹ́ Onígóórò lẹ́bi. 
Ó ní ó dáa bí aṣojú wọn ṣe jẹ́wọ́ ọ̀bùn kí a baà lè dáṣọ ró wọn ni. 
Ó ní ènìyàn kì í dàgbà sóhun téèyàn ò bá mọ̀, ó ní ènìyàn lè mọ ṣílè kan àtí tọ́rọ́, kó má sì mọ ẹgbẹ̀ńdọ́gbọ̀n. 
Ó ní àwọn ẹgbẹ́ tó ti ẹ̀yà méjì tó kù wá yóò ràn wọ́n lọ́wọ́. 
Ó ní awo ti ìsàlẹ̀ yóò gbé awọn tòkè ní ìgbọ̀nwọ́.
Gómínà-jẹ́nẹ́rà ní òun ò fara mọ́ àbá Láyọdé yìí. 
Ó ní lọ́jọ́ iwájú, àwọn ará ìsàlẹ̀ lè máa jẹ́ gàba lé ti òkè lórí bí nǹkan bá rí bẹ́ẹ̀. 
Àwọn aṣojú tó kù ní kí Gómínà-jẹ́nẹ́rà má sọ bẹ́ẹ̀, wọ́n ní kí ó jẹ́ kí aṣojú látihà Òkè Oníyanrìn sọ̀rọ̀. 
Àmọ́, Gómínà-jẹ́nẹ́rà ti lako ọ̀rọ̀ fún wọn sọ; ó ti gbin oró sí wọ́n nínú. 
Kíá ni Àlàáji Àlíyù dìde, tó ní ohun tí Gómínà—jẹ́nẹ́ra sọ ni àwọn fara mọ́. 
Ó ní àwọn ò tí ì ṣe tán ní ti wọn. 
Ó ní tí àwọn bá ṣe tán, àwọn fúnra wọn ni yóò ṣe nǹkan wọn, àwọn ò ní bẹ ọ̀wẹ̀ tì í.
Kí ìpàdé ọjọ́ náà tó pari, nǹkan ò gbára lọ́dọ̀ àwọn aṣojú tó ti ìsàlẹ̀ wá. 
Ọ̀gbẹ́ni Sákéú ń fẹ́ òmìnira àpapọ̀ báyìí; Ọ̀gbéni Jèróòmù Awolọlá àti àwọn ènìyàn rẹ̀ ń béèrè fún ìjọba ìpínlẹ̀ kọ̀ọ̀kan. 
Èwo wá ni a ó ṣe báyìí. 
Gómínà-jẹ́nẹ́rà fún wọn ní ìṣẹ́jú mélòó kan láti fi jíròrò. 
Àwọn aṣojú méjèèjì dìde, wọ́n lọ forí barí, wọ́n sọ̀rọ̀ wúyẹ́wúyẹ́, wọ́n sì fẹnu kò. 
Àlàáji Bákàrè àti àwọn ẹmẹ̀wà rẹ̀ wà lọ́rí ijokòó, wọ́n ń ṣẹ́jú mọ́pé mọ́pé; wọ́n ń dá obì jẹ́ gbáú ní tiwọn; omi obì a sì pọ́n wẹ̀ẹ̀; a mú eyín wọn pọ́n kọkọ lẹ́nu lọ́hùn-ún.
Gómínà-jẹ́nẹ́rà bèèrè ohun tí wọ́n bá bọ̀. 
Ọ̀gbẹ́ni Sákéù ló dide sọ̀rọ̀. 
Ó ní àwọn ti yiiri rẹ̀ wò, àwọn sì ti fara mọ́ kí ipínlẹ̀ kọ̀ọ̀kan kọ́kọ́ gba òmìnira, kí wọn máa ṣe ìjọba wọn. 
Ó ní àfikún tóun kàn fẹ́ ṣe ni pé kí wọ́n gba ẹgbẹ́ kọ̀ọ̀kan láàyè láti polońgo ìbò káàkiri. 
Èyí tó bá wọlé ní ìpínlẹ̀ kọ̀ọ̀kan ni kí wọ́n fa ìjọba ibẹ̀ lé lọ́wọ́. 
Kàyefì ni àfikún tí Sákéù ṣe yìí jẹ́ sí àwọn ẹgbẹ́ Kóredé. 
Ìdí ni pé wọn ò jíròrò dé ìkóríta yìí rárá. 
Láyọdé tún fẹ́ wà á kò pẹ̀lú Sákéú, ṣùgbọ́n Ọ̀gbéni Jèróòmù Awolọlá tè é mọ́lẹ̀. 
Ó fẹnu kò ó létí pé kí ó pa á mọ́ra. 
Ó ní tí àríyànjiyàn bá tún wáyé lórí ọ̀rọ̀ yìí, àwọn funfun á sọ pé ‘a ò tí ì Màṣúọ̀ tó . 
A à kúkú tí ì mọbi tí wọ́n ń lọ gan-an.’
Gómínà-jẹ́nẹ́rà fi òté lé ọ̀rọ̀ náà. 
Ó ní lójú ìwòye ti òun, àti gẹ́gẹ́ bí ohùn àṣẹ tí wọ́n fi lé òun lọ́wọ́ látìlú-Ọba, ó ní tí ẹ̀yà mẹ́tẹ̀ẹ̀ta ò bá tí ì ṣe tán, kóun má gbé ìjọba sílẹ̀. 
Ó ní àwọn ará Òké Oníyanrìn ò sì tí ì rẹ́dì báyìí. 
Nítorí náà kí àwọn aṣojú máa múra sílẹ̀ di ìgbà tí àwọn ará Òkè -Omi lọ́hùn-ún bá gbà látiṣe ìjọba ara wọn. 
Bí Gómínà-jẹ́nẹ́rà ṣe pari ọ̀rọ̀ rẹ̀ báyìí ni àwọn gómínà tó kù dìde gáú, tí wọ́n palẹ̀ ìwé wọn mọ́, tí wọ́n sì bá Gómínà-jẹ́nẹ́rà jade.
Inú bí àwọn aṣojú ẹgbẹ́ Kóredé. 
Wọ́n dojú kọ Àlíyù àti Bákàrè, wọ́n bẹ̀rẹ̀ sí bú wọ́n bí ẹni lá oyin. 
Ṣàkàṣàkà báyìí ni Bọ̀dẹ́ Tatalọ̀ ń yọ ọpọ lára wọn ní tirẹ̀.
‘Ẹ̀yin wọ̀nyí pẹ̀, kìkì góórò; kìkì obi bí ikì. 
Obi ti gba làákàyè yín, kò jẹ́ kẹ́ ẹ lè ronú kan ire tó wà nínú ohun tá a ń béèrè fún. 
Gọ̀ǹgọ̀sú, èdìdàrẹ́, bẹ́ ẹ ṣe gùn tó náà lẹ gọ̀ tó. 
Agbádá la rí gurẹyẹ, òṣùká bàǹtù lórí. 
Oòrùn tilẹ̀ ti pa ọgbọ́n mọ́ yin nínú. 
Ẹ ẹ́ rí i, ojú yín ó já a.... ’
Ó tún hó lé wọn lórí hù-ú-ùù! Àwọn tọ̀hún ò gbọ́ ìdáméjì ohun tó ń sọ. 
Ṣùgbọ́n wọ́n mọ̀ pé ọpọ ló ń yọ lára wọ́n; wọn wo ìṣesí rẹ̀, àti ojú rẹ̀ tó korò sí wọn.
Àwọn aṣojú ti ẹgbẹ́ Elépo náà kún Bọ̀dé Tatalọ̀ lọ́wọ́. 
Oyìnbó kàbìtìkàbìtì ni wọ́n ń sọ ní tiwọn. 
Wọ́n sì ń nàka gún Alàájì Bákàrè lójú báyìí.
‘Mìnínì! Wàláì!! Báàlá ì fi !!!’ ni ariwo tí àwọn aṣojú ẹgbẹ́ Onígóòrò ń pa, tí wọ́n sì ń fí ọgbọọgbọ́n sún sẹ́yìn lọ̀dọ̀ wọn bí àwọn tọhún ṣe ń pa kuuru sí wọn. 
Tó bá jẹ́ pé àwọn Alàájì wọ̀nyí náà gbójú sókè ni, kóńkóló ì bá kan kóńkóló Lọ́jọ́ náà. 
Ọlọ́pàá mẹ́ta kan ni wọ́n ṣá mú àwọn aṣojú ẹgbẹ́ Onígóórò jáde láàárín àwọn aṣojú ẹgbẹ́ tó kù lọ́jọ́ náà.
Ò dá kùtùkùtù, dá wáíwáí ni ìjẹgàba ìlu ìjàm̀bá jẹ́ nítorí pé ilé tí a bá fi itọ́ mọ, ìrì ní í wo, ọdún kẹfà tí Ọba Ẹranmùmù ti ń jayé alábátá ni àwọn ọdẹ ìlú Ọgbọ́nlu kó ogun jà ìlú Ìjàm̀bà. Awọn ọlọ́mọ̀wé àti àwọn ọ̀jọ̀gbọ́n ti ọ̀rọ̀ náà dá ìtìjú sí lára ló kọ́ wọn ní ọgbọ́n náà, tí wọ́n sì ra ẹ̀tù ìbọn, àhàyá àti arígídí fún àwọn ọdẹ wọ̀nyí. Èyí nìkan kọ́, wọ́n ra ọtí fìdígbogi fún àwọn ọdẹ ìlú Ọgbọ́nlu, wọ́n sì fún wọn ní owó, kí orí wọn lè yá láti lọ ja ogun náà. Ọ̀rọ̀ àwọn ọlọ́mọ́wé tótó. Ọ̀rọ̀ wọn nígbá mìíràn á dà bí ìgbá tí ilè ń jó, tí wèrè ń la kọ́tà,‘ó ni bí kò bá ibẹ̀ lọ, ibẹ̀ ni yóò bá padà bọ̀.’
      Ìlú Ìjàmbá kò funra nítorí wọn kò rí nńkankan kà nínú ìwé ìròyìn bí i ti tẹ́lẹ̀. Bí ìlú Ọgbọ́nlu bá fẹ́ lọ ṣe ìwọ́de tẹ́lẹ̀, inú ìwé ìròyìn ni àwọn ará ìlú Ìjàm̀bá yóò ti kà á, tí wọn yóò sì ti múra wọn sílẹ̀. Ṣùgbọ́n ogun èyí kò rí bẹ́ẹ̀ nítorí gbogbo ìlú ni inú ń bí, fún èrú ìbò àti èrú ìkànìyàn tí òyìnbó ràn Ìjàm̀bá lọ́wọ́ láti ṣe.
Ìgbà tí wọ́n bó ewúrẹ́ lége, ó mọ ọ̀nà ilé olówó rẹ̀, tolórí tẹlẹ́mù ìlú Ọgbọ́nlú ló wá fẹ́ràn ìlú ẹ̀ wàyí, ṣé tipátipà náà là á fi fẹ́ràn ṣàngó. Mogbọ́tán a tilẹ̀ máa tẹnu mọ́-ọn pé “kò sí ibi tí wọ́n ti ṣèrú ìbò tí ìgbẹ̀yìn rẹ̀ sunwọ̀n rí.
Gbogbo ìgbà ló sì máa ń tọ́ka sí àìsòdodo àti òjóóró tí Kẹ́ńyà àti Sìǹbàbùwè ṣe nígbà ìbò wọn àti ìjàm̀bá tó tí ìdí rẹ̀ sú yọ.
Fún ìgbá àkọ́kọ́, óun pàápàá gbà wípé àgbà òfìfo ló màa ń pariwo lóòótọ́ àtipé ẹyẹ tí yóò jẹ ẹyìn kì í hó.
Bí ènìyán bá ti lè tojọ́ jù, kò ní pẹ́ tí yóò fi to ara rẹ̀ láyé lọ́wọ́. Ní ọjọ́ Jímọ̀ tí gbogbo òsìṣẹ́ ìjọba máa ń kúrò ní ìlú Ìjàmbà tí gbogbo àyé ń pè nì Dọ̀bọdé báyìí ní àwọn ọdẹ Ọgbọ́nlu yọ́ kẹ́lẹ́kẹ́lẹ́ wọ́ ìlú Ìjàmbà tí wọ́n sì ba sí ibi tó ṣe kókó ṣe kókó kí ílẹ̀ tó mọ́.
Ní àkùkọ ní wọ́n wù sí àwọn ará Ìjàmbá, ó di Gbàù!. Kùù! Gbóò! Gbùù! ìbọn ní ọ̀nàkọnà. 
Wéré ilẹ̀ ti pa, ẹfọ́n sì ti fẹ́, kí ilẹ̀ tó mọ́ ní ọjọ́ kejì.
Àwọn ọde ìlú Ọgbọ́nlu pa Òmùgọ̀tẹ̀lú, Ọ̀bọ́dọlá àti ènìyàn ńlá-ńlá mẹ́tàlélógún mìíràn yàtọ̀ sí ọdẹ ìlú Ìjàmbá mẹjọ tí wọ́n pa.
Bákán náà, wọ́n pa òyìnbó Kòráà ẹlẹ́nu-ń-gbọ̀rọ̀ tó ń sọ ìsọkúsọ níjọ́sí.
Méjì nínú àwọn ọdẹ ìlú Ìjàmbá ló pa àwọn náà. Gbogbo àwọn ìlú agbègbè tó gbọ́ iṣẹ̀lẹ̀ náà ni wọ́n ń sọ pé, bí ó ṣe yẹ kí ó rì fún ìlú Ìjàmbá ní yẹn. Ọba ìlú Kòkànmí tí kì í dá si ọ̀rọ̀ ìlú onílùú pàápàá sọ pé, inú òun dùn sí ìṣẹ̀lẹ̀ náà nítorí bí abẹ́rẹ́, bi abẹ́rẹ́ lá ń rọ èké, ọjọ́ tó bá tó ọkọ́ rọ ló ń pa ni. Ogún ìwí, ọgbọ̀n ìfọ̀, àwọn ọdẹ kò dà sí ẹnìkan, yàtọ sí kí wọn máa mu ẹmu yó kánrin, kí wọn sì máa ké ìjálá bí wipé ohun tó n ṣẹlẹ̀ ni Ọ̀gbọ́nlu kò kàn wọn. 
Bí wọ́n bá ké ìjálá títí orin tí wón fi máa n gbẹ̀yìn rẹ̀ ni;-
	ìjà ènìyàn a mọ́ ọn tán,               .
	Kọ́lọ́un mọ́ mọ̀ bá wa jà,
   	Ìjà ènìyan a mọ́ ọn tán,
              
Àwọn ìlú Ìjàmbá pàápàá sọ pé àwọn kò bá ìlú Ọgbọ́nlu ṣe pọ̀ mọ́, ṣùgbọ́n àwọn òyìnbó ni wọ́n pàrọwà fún wọn pé, kí wọn mú sùúrú, nítorí ẹ̀yìn onísùúrù ni Ọlọ́run wà. Wọ́n ní kí àgbà tó sọ irọ́ dòótọ́, á rojọ́ títí ẹnu rẹ̀ á gún gbọgbọrọ. Ìjàm̀bá gba ọ̀rọ̀ sí àwọn òyìnbó lẹ́nu, wọ́n yan Àgọ̀jù gẹ́gẹ́ bí adelé Ọba.
     Àgọ̀jù mú ọba Ọgbọ́ntitán, Amọ̀tán, Ọ̀jọ́gbọ́n Odídẹrẹ́ àti Ọ̀jọ́gbọ́n Mogbọ́ntàn nítorí àṣírí tí Débọ ti tú sí wọn lọ́wọ́ tẹ́lẹ̀. Àwọn òyìnbó tó ti gbàbòde wọ̀nyí ló ṣe ẹjọ́ wọn. Wọn sọ gbogbo wọn sí ẹ̀wọ̀n gbére. Gbólóhùn tí adájọ́ òyìnbó sọ kẹ́yìn wí pé òfin de ohun lọ́wọ́ làti tú wọn sílẹ̀, bì ó tílẹ̀ jẹ́ pé kò sí ẹ́rí tó fi ìdí ẹ̀sún ti wọn fi kàn wọ́n múlẹ̀ ló bí Òjọ́gbọ́n Mogbọ́ntàn nínú jùlọ.
        Dáàní-Ọlọ́ràá ló ń ṣe aṣojú ìlú Ọgbọ́nlu ni àsìkò tí àwọn ènìyàn yìí wà lẹ́wọ̀n, Ó fi ọgbọ́n fa ojú àwọn òyìnbó mọ́ra ṣùgbọ́n ojú àpá kò jọ ojú ara mọ́. Ìlú Ìjàm̀bá ti di àràbà ti apá ọmọdé kò lè kà. Síbẹ̀síbẹ̀ ọ̀rẹ́ Dàání àti àwọn òyìnbó wọ̀nyí kò já sí lásán, nítorí wọ́n gba àrọwà tó pa fún wọn. Wọ́n sì tú Ọba Ọgbọ́ntitán, Amọ̀tán, Ọ̀jọ̀gbọ́n Odídẹrẹ́ àti Ọ̀jọ̀gbọ́n Mogbọ́ntàn sílẹ̀. Ó ṣe tán, tí ẹni tó kú ló gbé, kó tó oṣù mẹ́fà tí àwọn ìlú Ìjàm̀bá ṣe gbàgbé gbogbo àwọn tó kú, nítorí ètò ìdìbò mìíràn ti tún gbòde.
Ọmọlúàbí kò pọ̀ nínú olósèlú o jàre, ara wọn gbàyà bí ẹran ìsọ̀ erèé. Bí ìyàwó tàbí ọmọ wọn ń kú lọ báyìí, kì í ká wọn lára bí ọ̀rọ̀ ìbò àti ìṣèlú.
Bí ó ti wù kí ó ri, ìlú Ìjàm̀bá kò dún mọ̀huru, mọ̀huru mọ́ ìlú Ọgbọ́nlu bí i ti tẹ́lẹ̀ mọ́. Bí ó tilẹ̀ jẹ̀ pé ọ̀rẹ́ tí Dàání Ọlọ́ràá ń bá àwọn òyìnbó ṣe kò dùn mọ́ ìlú Ọgbọ́nlú nínú, síbẹ̀ ó ń mú èṣo rere wá. Ohun tí gbogbo ará ìlú ń wí ni pé, "a ti ṣe ń dúpẹ́ lọ́wọ́ ẹni tó ń ṣe ni, tó tún ń gba ni", ní gbogbo ìgbà tí Dàání bá gbọ̀ ọ̀rọ̀ yìí, ó máa ń dùn-ún wọnú egungun, bí ìgbà ti ènìyàn fi ìgbọ̀nwọ̀ sọ̀ ògiri ni, ṣùgbọ́n bí a bá rí ẹni tó kò ó lójú pẹ̀lú ọ̀rọ̀ bẹ́ẹ̀,Ohun tó máa ń fí dá wọn lóhùn ni pé,"ṣé bí a bá dọ̀bálẹ̀ kí Ràrá, bí a báde tán ṣé a kò tún ní ga jùúlọ ni? 
Ilé ìtura Máradán kì í ṣe ilé ìtura gidi kan. Ó kàn gbé orúkọ lóri làsán bíi háràhárà ni. Kò létò, kò láàtò. Ṣe ló dà bí ìgbà tí ẹnìkan fi ìwọ̀nba owó tó wà lọ́wọ̀ rẹ̀ ra ìṣó tó wá lọ he àpólà igi tó sì fi ìwàǹwara kàn án papọ̀ Yàrá kékeré kan ni àwọn ènìyàn ti í mutí, ibẹ́ ni wọ́n ti í jẹun. Yàrá mìíràn tí kò tó ti àkọ́kọ́ wà lẹ́yìn lọ́hùn-ún, ìbẹ̀ ni wọ́n ti í dáná tí wọ́n sì ti í mú ọtí wá fún ẹni tó bá fẹ́ mu ún.
     Òru tàbí ní àṣáálẹ ni ilé-ìtura ọhún ṣeé wò lójú. Ṣe ni iná aláràbarà tí wọ́n máa ń tàn síbẹ̀ máa ń jẹ́ kí ìbẹ̀ máa dá ènìyàn lọ̀rùn. Àmọ́ o, kì í ṣe ìbi tí ẹni tí kò fẹ́ràn ariwo tààrà lè jókòó sí lọ títí, orìn lóríṣiríṣi ni—jùjú, àpàlà, àwúrèbe, dadakúàdà àti àwọn orin tòkunbọ̀ pàápàá—ìbàdàn ń gba nǹkan.
     Ẹ̀gbẹ́ ojú títì ńlá tó lọ sí Yunifásítì Ìbàdàn ní Bódìjà, Ojú-lrin ni ilé ìtura Máradán wà. Kò ní ṣíṣì, kò ní yíyà. Ó gbajúmọ̀ ni, bí ìṣáná ẹlẹ́ẹ́ta. Bí ènìyàn fọ́ lójú pàápàá, ariwo ibẹ̀ tó fún un láti tọ̀ wá ibẹ̀. Gbogbo àwọn ènìyàn tí kò fẹ́ ariwo ti fi àdúgbò ọ̀hún sílẹ̀ fún wọn.
     Àwọn èrò kì í fi ilé ìtura ọhún sílẹ̀ nígbà kan. Bóyá àwọn àdó bíi mẹ́ta tí wọ́n so kọ́ sókẹ̀ ẹnu ọ̀nà àbáwọlé ilé-ìtura ọ̀hún ló ń ṣiṣé ni o, bí àwọn aṣẹ́wó oríṣiríṣi tó sì kún ibẹ̀ dẹ̀nu ni o, Ọlọ̀run ló yé. Ṣe ni àwọn àdó oògùn mẹ́tẹ̀ẹ̀ta tí wọ́n so kọ́ ọ̀hún ń kán tó, tó, tó, tí wọ́n ń bù tìì. Kàlẹ́ńdà tí wọ́n fi bo àṣíírí rẹ̀ ti jẹrà—afẹ́fé tí fẹ́. Kàlẹ́ńdà gan-an ti ń já fíkán.
     Inú ilé ìtura yìí ni Ògúńgbèmí jókòó sí ní àfẹ̀ẹ̀mọ́jú ọjọ́ yìí— Ògúngbèmí, Ọlọ́run-ò-ṣebì. Orí ìjókòó onígi kan ló jókòó sí, tó fọwọ́ lẹ́rán, tó ń ronú. Ó kàn jókòó náà ni, kò mutí, kò mu sìgá, kò jẹun, kò jó. Ọgúngbèmí ga tó ẹsẹ̀ bàtà mẹ́fà dáadáa. Ó pupa bí ọ̀ọ̀lẹ̀ ààwẹ̀, ẹyin ojú rẹ̀ gún régé, ó dùn-ún wò, ó jẹ ojú ní gbèsè tẹ́lẹ̀tẹ́lẹ̀. Ní báyìí, àwọ̀ rẹ̀ tí ń ṣì, ọwó-ìyà ti ń hàn lára rẹ̀ díẹ̀díẹ̀. Òun gan-an ti ń tán lọ. Ọmọ àádọ́ta ọdún gééré ni ṣùgbọ́n ó jọ ọmọ ọgọ́ta. Aṣọ gínnì tó wọ̀ ti ṣá, ó sì ti ń bú lẹ́yìn ọrùn. Tí énìyàn bá sún mọ́ Ògúngbèmí dáadáa tó wò ó láwọ̀fín. kò yá ajáá jẹ, kò yá èèrà rìn—àfi bí nǹkan tí èèyàn máa ǹ fọwọ́ nù tí wọ́n bá jẹun tán . Èèyàn gbókèère níyì, 
 Ògúngbèmí mí kanlẹ̀ hìn-ìn. Ọlọ́run ò ṣebi, ire ní íṣe. Tóò! A kì í bínú bórí ṣe dáni. Àrìnfẹsẹ̀sí ló sọ òun di ẹni ilẹ̀ẹ́lẹ̀ báyìí o. Ẹjó òun sì kọ̀, ìdí iṣẹ́ ẹni là á mọni lọ́lẹ. Àrìnfẹsẹ̀sí kì í ṣe ìrìn kan gbọ̀ọ̀rọ̀gbọọrọ. Èèyan lè rin àrìnfẹsẹ̀sí láàrin ọ̀ọ̀dẹ̀ rẹ̀. Bí ènìyàn bá ń dá ọgbọ́n sí ọ̀rọ̀ ara rẹ̀, ọgbọ́n ọ̀hún lè já sí wèrè. Ẹ̀rín pa á. Báwo ni Bíbélì tilẹ̀ ti sọ ọ́? Ẹni tó bá ń dáàbò bo ẹ̀mí rẹ̀ yóò pàdánù ẹ̀mí ọ̀hún àbí ǹǹkan. Ijọ́ wo ni òún ti tẹ ṣọ́òṣì kẹ́yìn. Ẹjọ́ wọn ti pọ̀jù. Ẹyọ nǹkan kan náà ni wọn ó máa tẹnu mọ́ bí ẹni pé adití ni wọ́n ń bá sọ̀rọ̀. Bẹ́ẹ̀ sì ni o, ẹni tó bá gbìyànjú àti dáàbò bo ẹ̀mí rẹ̀ lè pàdánù ẹ̀mí ọ̀hún. Yorùbá ní kò sí ibí tí ikú kì í gbé pani, igí dá lóko, ó pa ọmọ Àlárá méjèèje, ẹ̀rù ba Ajerọ̀, ó bá kó ọmọ tirẹ̀ mẹ́fẹ̀ẹ̀fà sínú yàrá, ó tìlẹ̀kùn mọ́ wọn; ààjà sì jin, ó pa ọmọ rẹ̀ mẹ́fẹ̀ẹ̀fà. Ajerò ní àṣé lóòótó ni pé kò sí ìbí tí ikú Kì í gbé pani. Kí ni òun tilẹ̀ rò dé ibẹ̀ o? Àrìnfẹsẹ̀sí.
Bẹ́ẹ̀ ni, Ọlọ́run nìkan ló le ṣọ́ ni.                          
     Okùnrin fọ̀ngbàdì kan kọlu ìjókòó Ògúngbèmí, ó sì ṣubú lù ú mọ́lẹ̀. Ògúngbèmí lọgun tòò, orí rẹ́ dìde jàìn, ó fẹ́rẹ̀ dákú. Ibí owọ́ rẹ̀ tó ń dùn ún ni ọkùnrin ọ̀hún ṣubú sí. Ọkùnrin fọ̀ngbàdì ọ̀hún kò tilẹ̀ wò ó lẹ́ẹ̀mejì, ijó rẹ̀ ló ń jó lọ ní tirẹ̀, tó ń wọ́nrí sínú kíkankíkan, tó ń jansẹ́ mọ́lẹ̀ gbù gbù gbù, tó ń láfèé láì. Bóyá ó ti mutí yó, ó sì le jẹ́ wèrè aláṣọ. Máradán gbolè. ó gbọ̀lẹ.
     Ògúngbèmí tún ìjókòó jókòó. Tóò! Ọlọ́run ó ṣebi, ire ní í ṣe. Ó-dà ni ọmọ ṣe dé ẹ̀gbẹ́, ẹ̀gbẹ́ kì í ṣe ilé ọmọ. Bí kò bá sí ikú àjọkú, báwo ni ọ̀kẹ́rẹ́ ṣe lè gbétan lé ìgalà? Òjò tó rọ̀ ló jẹ́ kí á kó ẹyẹlé pọ̀ mádìẹ. Ṣebí ṣọ́jà lòun tẹ́lẹ̀. Òun kò gboyè kankan lóòótó, ṣùgbọ́n òún ń jẹun, òún ń yó, òún ń ran àwọn ọmọ nílé-ìwé.
 Ẹ̀rín pa á nígbà tí ó rántí irú ìyà tí ó jẹ ẹ́ nígbà tí ó kọ́kọ́ gbaṣọ. Orí ìdúró ni wọ́n tò wọ́n sí bí ọmọ aláábíídí. Àwọn ọ̀gá wọn kò tíì fún wọn lóúnjẹ gúnmọ̀ kankan láti àárọ́, ọ̀sán sì ti ń pọ́n. Wọ́n ti fi wọ́n ṣe baba-ńlá wàhálà. Ojú Ògúngbèmí ti pón, ẹsẹ̀ rẹ̀ ti ń gbọ̀n. Ara rẹ̀ ti kọ̀ ó; ọkàn rè pàápàá ti fẹ̀ ṣí. Ó rántí ílé—Owódé lóhùn-ún, Owódé Ẹ̀gbádò. Ó rántí àwọn ọ̀rẹ̀bìnrin rẹ̀ gbogbo.
  Ẹ̀ẹ̀kan náà ló déédé gbúròó ìdí-ìbọn láyà rẹ̀. Ọkàn rẹ̀ lọ fée, ojú rẹ̀ sì pa rìdàrìdà, ó fẹ́rẹ̀ fìdí jálẹ̀. Àṣé wọ́n ti pè é, pè é tí irònú kò jẹ́ kó gbọ́. Ni àwọn yẹn bá fi ìdí ìbọn sọ ọ́ láyà kí ọkàn rẹ̀ ó fi lè padà sílé. Ńjẹ́ orí òun lè rọ̀ mọ́ irú iṣẹ́ yìí báyìí? Kí òún pada sílé—ẹmu Sílífá, ìyá-ìlá. Àwọn ọ̀gá Ògúngbèmí tún sọ ọ́ ní ìdí-ìbọn láyà, Pẹ̀tẹ̀ ló fìdí jàlẹ. Bàtà kòbìtàkobita tó pàdé lára rẹ̀ tó mẹ́fà. Wọ́n bẹ̀rẹ̀ sí í gbá a bí ẹni gbá bọ́ọ̀lù, wọ́n ń lù ú bí ẹní lu gbẹ̀du.                                               '
      'Bí iṣẹ́ yìí ò bá wù ọ, o ò bọ́ aṣọ sílẹ̀. Kí ọ̀gá máa bi ẹ́ léèrè ọ̀rọ̀ kí o má lè dáhùn. O ya wèrè ni?’
      Ṣé nínú òfíì, ọ̀láà ni ọmọ páńdọ̀rọ̀ ń gbó sí. Ọ̀ràn fi ni làkálàkà yin ni nù. Ìṣẹ́ tó ṣẹ́ ọmọ lógún ọdún, ìyà tó jẹ ọmọ lọ́gbọ̀n oṣù, bí kò bá pa ọmọ, yóó dẹ́yìn lẹ́yìn ọmọ ni. Bí kò tilẹ̀ dẹ̀yìn, béwé bá pẹ́ lára ọṣẹ, á á dọṣẹ ni, òkú ọdún mẹta sì tì kúrò ní àlejò sàáréè. Nígbà tó yá, ìyà bẹ̀rẹ̀ sí í yi mọ́ Ògúngbèmí lára— ara rẹ̀ ń yigbè. Ọdún mẹ́ẹ̀dógún ló lò. Ó gbọ́ pé àwọn tó ti Io irú ọdún òun tó sì fí iṣẹ́ sílẹ̀ wọ́ọ́rọ́wọ́ ń gba owó gọbọi kan ni òun náà sáré fiṣẹ̀ sílẹ̀. Ó sì tètè fi owọ́ ọ̀hún kọ́ nǹkan kan lọ́rùn. Hùn-ùn, o gbọ́ ibi ọjà gbé ń tà, o kò bèèrè lọ́wọ́ orí. Ó fi owó ra mọ́tò dáńfó akérò tuntun kan. Ó kùn ún ní ọ̀dà ìbàdàn. Ó dá àrà sí i lára'. ‘Ọlórun ò ṣe ibi’ ni ó kọ sí ẹ̀gbẹ́ ọkọ̀ náà—ẹ̀gbẹ́ méjèèjì. Tí àwọn ọmọdé bá ti rí i ní ìkọjá, wọn á pariwo ‘Ògúngbèmí, Ọlọ́run-ò-ṣebi’. Òun náà a sì dáhùn, a ní “Ire ní í se.’                                                         ,
     Ògúngbèmí tún mí kanlẹ̀. Ọlọ́run kò sì ṣebi lóòótọ́. Owó ti mọ́tò ọ̀hún ń pa wálé ni òun fi ń ragbá ràwo, ibẹ̀ ni òún ti ń sanwó ilé, ibẹ̀ ni òún ti ń tọ́jú ọmọ. Nígbà tí ọ̀nà ibẹ̀ sì ti dí báyìí, kí ìyà bẹ̀rẹ̀ sí í mu òun lórí-lórùn ni.

     Ẹ gbọ́ gbogbo èyí tí òún ń wí dùn o, ibo ni òún fẹ́ kó ọmo dà sí o mé? Ọmọ mẹ́jọ wíndinwindin. Kí ni òún ó fi máa bọ́_wọn? Ọ̀nà wo ni òun ó gbà màa san o»ó ilé-lwé won? Ọ̀ún dáràn, àwọn ọmọ ọlọ̀mọ-- ẹ̀jẹ̀ ọ̀run.
     Ó pòṣé ṣààràṣà. Ọ̀nà dórí ọ̀pẹ pin. Bẹ́ẹ̀, ọmọ tí a kò kọ́ ni yóò gbé ilé tí a kọ́ tà. Nígbà tí àwọn ọmọ ò bá rí ilé kankan tí wọn á gbé tà, ilé-ayé òun kọ́ ní wọn á fẹ́ bàjẹ́? Bí ìgbà tí àwọn kan bá ń kọrin, wọn a ní:

        Àgbẹ̀ tí kò gbin kòkó,          
        Bó bá dàgbà tán, ọmọ rẹ̀ á ṣépè lé e
        Arékende,
        Aayé, aarékende.

     Òún wọ gàù. Ó rántí ìgbà tó wà ní kékeré. Òún máa ń bá bàbá òun ròde awo nígbà náà. Òun kò ju pínníṣín báyií lọ. Kò sì sí ibi tí àwọn kì í dé tán—ìbàdàn níhìn-ín, Ifẹ̀, Ọ̀yọ́. Owu, Gbọ̀ngán—ìlú ọ̀rẹ́ òun, Ìpetumodù àti ibikíbi tí ẹsẹ̀ àwọn bá dorí àwọn kọ. Bí òún ti kéré tó nígbà náà, òún tún rántí díẹ̀ nínú ẹsẹ-ifá kan tí bàbá òun máa ń kì báyií. A ní:

        Òpìpì, yé mọ níwọ̀n, .....         
        Kó o lè rápá bẹyin.

 Òún bèèrè níjọ́ náà lọ́hùn-ún ìtumọ̀ ẹsẹ-ifá náà. Bàbá òun ṣàlàyé pé adìẹ kan tí kì í níyẹ̀ẹ́ púpọ̀ lápá ní í jẹ́ òpìpì. Tí adìẹ ọ̀hún bá sì lọ yé ẹyin ju bó ṣe yẹ lọ, kò ní rápá bò ó nígbà tó bá fẹ́ sàba lé e lórí. Bẹ́ẹ̀ gẹ̀lẹ́ lọ̀rọ́ òun rí; bó ṣe wà ní lìkì náà ló wà ní gbàǹja; kò sí bí ọ̀bọ ṣe ṣorí tí ìnàkí ò ṣe. Òun gan-an ni òpìpì tí kò yé mọ níwọ̀n tí kò wá rápá bẹyin mọ́. Òun ni ẹ̀lulùú tó fa òjò tó wá fi orí ara rẹ̀ rù ú. Òun ni ẹni tí kò tó ọ̀kan tó ń pe ara rẹ̀ ní mẹ́fà. Tí òun wọ ọmọ dà sílẹ̀ tán tí òun kò wá rówó tọ́jú wọn mọ́. Òun a wá di abímáwò kalẹ̀. Ọmọ rẹrẹrẹ bí ọmọ ẹdá, òṣì rẹrẹrẹ ni bí ti ìwọ̀fà.
     Ògúngbèmí tún mí kanlẹ̀ hìn-ìn. Ìsàsí lọ̀rọ̀ òun yìí, kì í ṣe nǹkan mìíràn. Ara rẹ̀ gbọ̀n rìrì nígbà tí ó tún rántí bí ìṣẹ̀lẹ̀ ọ̀hún ti ṣẹlẹ̀. Níjọ́ tí a ó bàá nù, gágágá lara á yá ni. Òún jí láàárọ̀ ọjọ́ yìí, eegun òun ń le, ara òun ò balẹ̀, ìka kan ò wọ òun nídìí, ara òun jí pépé. Ni òún bá bẹ̀rẹ̀ sí í súfèé, òún ń kọrin, òún ń bẹ́ sókè, bẹ̀ sódò. Ara òun yá gágá bí ara a-kẹ́kọ-sáṣọ. Ibi tí òun ti ń ṣe wérewère bí òbúkọ yìí ni ọkùnrin dúdú kúkurú bìlísi kan báyìí ti dé. Alákòóbá tí kì í sálámọ̀, oníyà tí kì í dá a jẹ. Bóyá wọ́n tí sẹ́pè fún un láti ilé, ta ló mọ̀.
  Ó ní kí òun bá òun kó ṣúgà láti Agbeni lọ ìsàlẹ̀-Ìtaagún ní Ajérọ̀mí. Àwọ́n dúnàá-dúrà, owó tó sì gbà láti san fún òun tẹ́ ọ̀un lórùn, ni òún bá tẹ̀lé e. Ibi tí àwọn ti fẹ́ kó sínú mọ́tò òun báyìí, òún fẹsẹ̀ òsì kọ dé ibi pé ṣòkòtò àǹkàrá aláwọ̀ búlúù tí òún wọ̀ sì fàya pẹrẹgẹdẹ lábẹ́. Ará ròràn fún òun, òun sì fẹ́ padà ṣùgbọ́n ọkùnrin dúdú ọ̀hún ní kò ṣéwu. Ó ní ṣe bí ọkùnrin ni òún pe ara òun. Ni òún bá wọ inú mọ́tò, ó di Agbeni. Ajá tí yóó sọnù kì í gbọ́ ìfé ọdẹ. Àrìnfẹsẹ̀sí kì í ṣe ìrìn kan jàn-àn-ràn.
       Nígbà ti òún lóòdù tán ní Agbeni lọ́jọ́ náà lọ́hùn-ún, òún gba àdúrà kékeré kan kí òún tóó fún okọ̀ níná—irin tuntun tẹ́lẹ̀. Ó ń lọ bí ẹni pé kò fẹsẹ̀ kanlẹ̀ ni. Ní Aṣèjìrẹ́ gan-an ni ọ̀ràn ti bẹ́, tí kutupu ti hu. Mọ́tò ọ̀bọ̀kún aláwọ̀ rúsúrúsú burúkú kan báyìí ló kó bá òun. Ó fẹ́ ya òun sílẹ̀ ní orí gádà Aṣèjìrẹ gan-an. Mọ́tò dáńfó kan sì ń bọ̀ láti ọ̀nà Ifẹ̀. Aré burúkú ní òun náà sì ń bá bọ̀. Kò tilẹ̀ sì b’Èṣù, kò b’Ẹ̀gbà nígbà tí ó rí ọ̀bọ̀kún yìí, ó kàn ń bọ̀ ní tirẹ̀ ni—eeṣin ò kọ ikú. Ni òún bá ní kí òun ṣẹ inúure kí òún pẹ́wọ́ si ọ̀hun kí ọ̀bọ̀kún lè padà sí ààyè rẹ̀. Àfí gbàà tí òún gbọ̀ tí òún kọlu irin orí gádà. Ni ọwọ́ òun bá ń jù, ni òún bá ń gé títì dá kiri tí mọ́tò fi tàkìtì sínú igbó.
     Ọlọ́run ló yọ òun tí òun kò ré sínú omi, tí òun kò lọ fí orí sẹ òkuta kọ̀bìtì kọ̀bìtì tó wà nínú odò Aṣèjìrẹ̀. Òun wá ṣoore dáràn, àkàlàmàgbò má yọjú ọ̀rẹ́ mi, ojú ẹni ní í yọ san. Àwọn eléyìí kì í sì ṣe ọ̀rẹ́ òun o, kódà wọn kì í ṣe ojúlùmọ̀. Òún kàn ṣe ti Ọlọ́run ni. Nígbà ti ọ̀ràn ó tilẹ̀ burú tán, wọ́n ní àwọn onítọ̀hún kò tilẹ̀ dúró wo òun lẹ́yìn. Wọ́n ní òun ti dákú gbọrangandan ní tòun. Wọ́n ní nígbà tí àwọ̀n panápaná wá yọ òun, òun bẹ̀rẹ̀ sí í wò yéléyélé kiri bí ẹni tó ṣẹ̀ṣẹ̀ bọ́ lọ́wọ́ oníwèé-ilé. Òún ń ṣe bí ẹni tí orí rẹ̀ dàrú. Òún ń sọ bálabàla bí epo gbígbóná kí wọ́n tó sáré gbé òun padà sí Adéọ̀yọ́ ní Ìbàdàn. Àwé ẹlẹ́rù ní tirẹ̀ kò fara pa pínrín. Fínní ladìẹ ǹ toko èèmọ́ bọ̀.
Àwọn tò ń jó ń jó ijó wọn lọ nínú ilé ìtura yìí.  Ògúngbèmí kò já a kúnra, ohun tó ń ṣepo kò ṣọ̀rá.
Ní kété tí wọ́n kéde jíjáwé olúborí Ààrẹ tuntun ni adájọ́ àgbà ti ń palẹ̀mọ́ fún ètò ìbúrawọléfún Ààrẹ tuntun. Ojọ́ ńlá ni ọjọ́ tí ètò ọ̀hún wáyé. Ọjọ́ mánígbàgbé sì nì pẹ̀lú. Bí ẹgbẹ́ òṣèlú kan tilẹ̀ tako èsì ìdìbò ọ̀hún, síbẹ̀, èto jíjíwé oyè àti ìbúrawọlé fún Ọ̀mọ̀wé Olúfúnmiláyọ̀ kò yẹ̀ rárá. Ọjọ́ tí wọ́n fi ètò sí náà ló wáyé.                
           Bí Ààrẹ tuntun ti gori àléfà, ó kéde orúkọ àwọn alábàásiṣẹ̀pọ̀ rẹ̀. Lára wọn ni Ọ̀mọ̀wé Ajíbọ́lá Mádándọ́lá, ẹni tó yàn gẹ́gẹ́ bí olórí òsìṣé ọba jákèjádò orílẹ̀-èdè Ayédọgbọ̀n. Èrò Ààrẹ tuntun ni pé Ajíbọ́lá jẹ́ onígbàgbọ́ tòótọ́ àti ẹni tó ṣe e fọkàn tán ní gbogbo ọ̀nà. Gbogbo ìlé iṣẹ́ ọba ní Ayédọgbọ́n ló ti bàjé kọjá ààlà. Àwọn alákóóso gbogbo látẹ̀yìnwá kàn ń pawó sápò ara wọn ni. Owó oṣù àwọn òsìṣẹ sísan kò lọ déédé, bẹ́ẹ̀ si ni àjẹmọ́nú wọn gbogbo tí fẹ́rẹ̀ di ọ̀rọ́ ìtàn. Èyí sì ń fa ìyanṣẹ́lódì àwọn òṣìṣẹ ọba ní gbogbo ìgbà. Ọjọ́ tí ọmọ wọ ilé-èkó nìkan ni ọmọ mọ̀, ọmọ kò mọ ọjọ́ tí yóó pari, tí yóó si kẹ́kọ̀ọ́ jade. Rògbòdìyàn yìí ni Ajíbọ́lá dé bá lẹ́nu iṣẹ́ tuntun tó gbà, Ààrẹ sì gbàgbọ́ pé èèyàn bí Ajíbọ́lá ló lè rí ọ̀nà abáyọ kúrò nínú ìsòro náà. Àgbà ló tóròó lọ̀, ọba ló téyín erin fọn.
           Ní kété tí Ajíbọ́lá gorí àléfà, ifẹ̀hónú hàn lókan-ò-jọ̀kan ni àwọn ẹgbẹ́ òṣìṣẹ́ ọba lápapọ̀ fi kí i káàbọ̀. Lára ohun tó ń múmú láyà àwọn òṣìṣẹ́ ọba ni àìrí owó oṣù wọn gbà déédé, àìsan àjẹmọ́nú àwọn òsìṣé ọba, àìsí ohun èlò tó lè mú kí ojúlówó ẹ̀kọ́ wáyé ní àwọn ilé èkó gbogbo, pàápàá jùlọ, ní àwọn ilé-ẹ̀kọ́ gíga ti ìjọba àpapọ̀ káàkiri Ayédọgbọ́n, àìmójútó ìdàgbàsókè iṣẹ́ àgbẹ̀, ṣiṣe owó oba báṣubàṣu láàrin àwọn lọ́gàálọ́gàá lẹ́nu ìṣẹ́ ọba àti bẹ́ẹ̀bẹ́ẹ̀lọ. Ọ̀rọ̀ yìí ń kọ Ajíbọ́lá lóminú, òun àti ìyàwó rẹ̀ a sì máa fi sínú àdúrà wọn lójoojúmọ́.
Èrò àwọn òṣìṣẹ́ nípa Ajibọ́lá pín sí ọ̀nà méjì. Nígbà tì àwọn kan rí i gégẹ́ bí 'Olùgbàlà' wọn, àwọn mìíràn rí i bí agbèfọ́ba. Ní èrò ti àwọn wọ̀nyìí, ohùn ti a bá fọn sínú fèrè ni fèrè máa gbé jáde. Ajíbọ́lá kò láṣẹ kan lẹ́nu àfi èyí tí Ààrẹ bá fún un. Àfi kí àwọn òṣìṣẹ́ fúnra wọn múra láti tú ara wọn sílẹ̀ nítorí ẹnu ẹni là á fi í kọ 'mé jẹ́'.          
           Ajíbọ́lá pinnu láti fọ̀rọ̀-jomitoro-ọ̀rọ̀ pẹ̀lú aṣojú àwọn òṣìṣẹ́ nítorí ó tí yọ́ ọ gbọ́ pé àwọn òsìṣẹ́ ti ń gbèrò ìyanṣẹ́lódì látàrí ẹ̀kúnwó owó oṣù tuntun pẹ̀lú àjẹmọ́nú tí wọ́n ti ń bèèrè fún láti ọjọ́ pípẹ́ wá.
    Etí ọba nílé, etí ọba lóko, èèyàn ló ń jẹ́ bẹ́ẹ̀. Ní kété tí Ajíbọ́lá bẹ̀rẹ̀ iṣẹ́ ló tiní ọ̀ré lóríṣiríṣi láàrin àwọn òṣìṣẹ̀ ọba. Àwọn wọ̀nyìí ló ń salami fún un. Won kìí jé kí etí rẹ̀ di sí ohun gbogbo tí ẹgbẹ́ òṣìṣẹ́ bá gbèrò láti ṣe. Ìgbàgbọ́ rẹ̀ ni pé bí òun kò bá ṣe bẹ́ẹ̀, àwọn agbẹ̀yìnbẹbọjẹ́ lè mú kí ó sòro fún un láti ṣe àṣeyorí bó ti wú kí ó mọ. Ó gbàgbọ́ pé ayé òṣèlú ni àwọ́n wà, alákàrà òṣèlú kan kò sì fẹ́ kí ekejì ó dín. Ọ̀pọ̀ alángbá ló kuku da inú délẹ̀, a ò mọ èyí tí inú ń run. Ta ló ní kí o wá jẹun kí o to sọ pé o ti yó? Ọ̀rọ̀ òṣèlú Ayédọgbọ́n, 'Dẹmọ' n mo wà ni, bóo rọ́wọ́ ọ̀ mi, o ò lè rínú mi. Ta ni inú rẹ̀ dùn sí ipò tí òun wà. Ta ni inú rè kò dùn? Idí nìyí tí Ajíbọ́lá kò fi jókòó tẹtẹrẹ, kò sì sun àsùnpiyè. Ó máa ń ṣe àwọn alamí rẹ̀ dáadáa. Ó mọ̀ pé ẹnu òfìfo kìí dún nàmù, bẹ́ẹ̀ sì ni ẹni tí yóó bá èsù mùkọ, ṣíbí rẹ̀ ní láti gùn dáadáa. Ẹni tí ò níí jẹ́ kí a yó, a máa ń bu omi tirẹ mọ́ ọn ni. Òpè ènìyàn kìí ṣòṣèlú.
          Ajíbọ́lá fi ọ̀rọ̀ náà tó ìgbìmọ̀ Ààrẹ létí, ó tún fi lọ àwọn ọ̀rẹ́ rẹ̀, ó sì ti gba ìmọ̀ràn lóríṣiríṣi. Kò dúró níbẹ̀, Ajíbọ́lá pe olórí àwọn òṣìṣẹ̀ ọba, Ọ̀gbẹ̀ni Dáraníjọ sí ìpàdé bòńkẹ́lẹ́. Ó fi ọgbọn àgbà wádìí ọ̀rọ̀ lẹ́nu rẹ̀, onítọ̀hún sì sàlàyé fún un. Ajíbọ́lá jẹ́ kí ó yé e pé gẹ́gẹ́ bí olórí fún ẹgbẹ́ òṣìṣẹ́ ọba, Dáraníjọ nílò ọgbọ́n inú tí ejò ń lò. Ó rán an léti ìpèdè Yorùbá tó sọ pé "ọ̀gbọ́n ni àgbà fi ń sá fún màlúù". Ajíbọ́lá kò gbàgbé láti rán an létí pé ẹni tí a bá fi oríi rẹ̀ fọ́ àgbọn, kìí dúró bá wọn jẹ ẹ́. Ibikíbi tí erin méjì bá sì ti ń jà, koríko ibẹ̀ ni yóó farapa júlọ. Bẹ́ẹ̀sì ni ẹni tó bá juni lọ, ó lè juni nù pẹ̀lú. Ó rọ̀ ọ́ kí ó wá ọ̀nà láti mú ki àwọn òṣìṣẹ́ ọba yí ìpinnu wọn lórí ọ̀rọ̀ ìyanṣélódì padà, kí wọn fún ìjọba lásìkò láti gbéèhónu wọn yẹwò.

 Dáraníjọ dúpẹ̀ lọ́wọ̀ Ọ̀mọ̀wé Ajìbọ́lá, ó bá tírẹ̀ lọ. Ṣùgbọ́n kí ó tó lọ, ò rọ olòrí òṣìṣẹ́ ọba láti sàlàyẹ́ bẹ́ẹ̀ fùn ìgbìmọ̀ ẹgbẹ́ òṣìṣẹ́ ọba lápapọ̀ nínú ìpàdé tí yóò wáyé láìpẹ̀. Bí Dáranìjọ ṣe ń rìn lọ, bẹ́ẹ̀ ni ọkàn rẹ̀ ń dá méji. Oríṣiriṣi èrò lò wá sí i lọ́kàn, ó sì ń bèèrè lọ́wọ́ ara rẹ̀ pẹ́: "Njẹ́ oúnjẹ óòjọ́ òun kọ́ ni òun fi ǹ ṣere yìí? Bí iṣẹ́ bá bọ́, kín ni òun àti ẹbí òun yóó máa jẹ? Iṣẹ́ ló wọ́n bí ojú lode yìí. Bí òun bá sì kọ̀ láti ṣe ti àwọn òṣìṣẹ́, wọ́n á máa bèèrè pé kín ni òun gbà láti jẹ́ olórí àwọn sí? A kìí sáà fi ènìyàn je oyè àwòdì, kí onítọ̀hùn má leè gbé adiẹ. Ṣé kí òun fi ọwọ́ lérán kí ìjọba máa fi ètó àwọn òṣìṣẹ́ dù wọn ni? A wí tàìwí, ọ̀gá àgbà sọ pé ẹni a bá fóri rẹ̀ fọ́ àgbọn, kìí dúró bá wọn jẹ nínú rẹ̀. Ọ̀rọ̀ náà só sí i lẹ́nu, ó tún bu iyọ̀ sí i pẹ̀lú. Ọba rán ni níṣẹ́, odò ọbà kún, iṣẹ ọba kò ṣe é kọ̀, bẹ́ẹ̀ sì ni odò ọbà kò ṣe é dá kọjá".
Bí Dáraníjọ ṣe ń ro ọ̀rọ̀ náà, bẹ́ẹ̀ ni Ajíbọ́lá pẹ̀lú ń rò ó. Bí Ajíbọ́lá ṣe ń lọ nínú ọkọ̀ ayọ́kẹ́kẹ́ rẹ̀, bẹ́ẹ̀ ló ń bá ara rẹ̀ sọ̀rọ̀ pé: "Bí mo bá ti lè rí olórí wọn mú mọlẹ, àbùṣe bùṣe. Ṣùgbọ́n ǹjẹ́ Dáraníjọ tó ẹni tó ń gbé irú ìmọ̀ràn bẹ́ẹ̀ kalẹ̀ níwájú àwọn òṣìṣẹ́? Ọ̀rọ̀ owó  mà niì, ọ̀rọ̀ ebi. Ebi kìí wọnú, kí ọ̀rọ̀ mííràn tùn wọ̀ ọ́. Ajá tó yó kìí bá èyí tí kò ṣere. Ẹni ebi ń pa kò lè tẹ́tí sí ìwàásù. Ṣùgbọ́n ó dá mi lójú pé Dáraníjọ kò ní fẹ́ pàdánù iṣẹ́ rẹ̀. Bí ó bá sì kọ̀, ó kù sọ́wọ̀ rẹ̀ ojàre. Ká sọ òtítọ́, ẹ̀tọ́ òṣìṣẹ́ ni àwọn òṣìṣẹ́ ń bèèrè fún. A wá lè sọ pé wọ́n jẹ̀bi bí? Àmọ́, ǹjẹ́ èmi pàápàá tó láti sọ bẹ́ẹ̀ níwájú Ààrẹ? Ajunilọ lè juni nù. Òrò àwọn òsèlú, ẹ̀dẹ gbáà ni. Lásìkò ìjọba ológun, wọ́n káràmasìkí àwọn òṣìṣẹ́. Àmọ́ kí a lè wí nípa tèmi pé, mo ṣe ìwọnba tí mo lè ṣe". Báyìí ló ń pa á tó sì ń kun ún. Ní ìgbẹ̀yìn, ó dá ara rẹ̀ lẹ́kun, ó ní "akèrègbè ni yóó júwe ibi a ó fokùn bọ̀lára rẹ̀".
Dáraníjọ kò sọ fún ẹnikẹ́ni pé ìpàdé bòńkẹ́lẹ́ kankan wáyé láàrin òun àti ọ̀gá àgbà fún òṣìṣẹ́ ọba. Ó ṣe ọ̀rọ̀ náà ní "mọ̀-ọ́n-nú" nítorí kò mọ ìhà tí àwọn ọmọ ẹgbẹ́ lè kọ sí irú ìròyìn bẹ́ẹ̀. Ní èrò tirẹ, yóó dára kí ọ̀gá àgbà fúnra rẹ̀ kùkù sọ ojú abẹ níkóò níwájú ìgbìmọ̀ ẹgbẹ́ òṣìṣẹ́ ọba nínú ipàdé tí yóò bá wọn ṣe láìpẹ́.
Ọjọ́ àlàmísì ni wọ́n fi ìpàdé si. Gbọ̀ngàn ìpàdé àwọn òṣìṣẹ́ tí a mọ̀ sí "Gbọ̀ngàn Itẹ̀síwájú" ni ìpàdé ọ̀hún ti wáyé. Aago mẹ́wàá àárọ ni wón fi ìpàdé sí, Gbogbo olóyè ẹgbẹ́ òṣìṣẹ́ pẹ̀lú aṣojú méjì mìíràn àti aṣojú kan láti olú ilé-iṣẹ́ ìjọba àpapọ̀ ló pésẹ̀ síbi ìpàdé òhún. Ọ̀gbẹ́ni Badmus, akọ̀wé ẹgbẹ́ òṣìṣẹ́ ọba lápapò ló kòwé, sita pe ìpàdé náà. Gbogbo àwon tí a pè sí ìpàdé ló ti mo kókó ìjíròrò ọjọ́ náà.
Bí a ṣe ń yọ́ só, bẹ́ẹ̀ ni a ń yọ́ gbọ́. Àṣírí ipàdé bòńkẹ́lẹ́ tí olórí òṣìṣẹ́ ọba lápapọ̀ ṣe pẹ̀lú Dáraníjọ, Ààrẹ ẹgbẹ́ òṣìṣẹ́ ọba ti lu sí àwọn kan lọ́wọ́, wọ́n sì gbàgbọ́ pé Ọ̀mọ̀wé Ajíbọ́lá ti kó igbó sí Ààrẹ ẹgbẹ̀ òṣìṣẹ́ ọba lápò. Wọ́n gbàgbọ́ pé kò sí irú ìpàdé tí wọ́n lè ṣe, bí a sọ abẹ̀bẹ̀ sókè nígbà igba, ibi pẹlẹbẹ ni yóó fi lélẹ̀. Kò sí bí àwọn òṣìṣẹ́ ti lè jà raburabu tó, ìfé ìjọba ni yóó se nítorí Ajíbọ́lá ti mú orí Dáraníjọ mábẹ̀. Sé ẹni ń bẹ lẹ́wọ̀n kò kúkú mọ ẹni tí ń gba béèlì rẹ̀. Àwọn kan ń nàka àbùkù sí Dáraníjọ, wọ́n sì ń sọ̀rọ̀ àlùfàsá si i pẹ̀lú.
Ọ̀rọ̀ náà ti lu sí Dáraníjọ létí sùgbọ́n ó ti pinnu lọ́kàn ara rẹ̀ pé kódà kí ọ̀run ya lulẹ̀, òun ò níí jẹ́wọ́ rẹ̀ fún ẹnikẹ́ni. Ìgbà tó yá, ọ̀rọ̀ ìpàdé òun àti Ajíbọ́lá di àmúsẹ̀fẹ̀ nílé oúnjẹ, lójú pópó, nínú ọ́fíìsì, nílé ọtí àti nídí ayò tí olúkúlùkù wọn sì ń nàka àbùkù sí Dáraníjo. Ẹnìkan tilẹ sọọ́ kàn án lójú lọ́jọ́ kan. Ààrẹ ẹgbẹ́ òṣìṣẹ́ gbìyànjú láti sàlàyé pé ahesọ gbáà ni ọ̀rọ̀ náà, àti pé àwọn to fẹ́ dá rúgúdù sílẹ́ lọ́nàkọnà ló ń gbéborùn kiri bẹ́ẹ̀.Wọ́n ni o su, o ò nùdí èèyàn mélòó lo fẹ́ fìdí hàn? Gbogbo àlàyé rẹ̀, pàbo ló jásí.Olúkúlùkù sì ń lérí láti jéwọ́ ara wọn fún un àti fún 'ọ̀gá rẹ̀', Ajíbọ́lá. Ṣebí ìjà ló dé tí orin fi dòwe, Ajíbọ́lá ti di ọ̀gá Dáraníjọ náà nù un.
Dáraníjọ kò lè ronú kan bí ọ̀rọ̀ náà ṣe lu síta. Ìgbà tóyá, ó pìnnu láti gbàgbé nípa ọ̀rọ̀ náà kí ó baà lè ráyè ronú lórí ohun tó ń bọ̀ níwájú. Ibi tó bá ọmọkùnrin. Olórí ẹgbẹ́ kò gbọ́dọ̀ ṣojo.
Bi mo se ńgbé nílée Adékùsíbẹ̀ pẹ̀lú ìtìjú nìyí, títí mo fi bi ọmọ. Lóòtọ́, Oyèlẹ́yẹ takú pé òun ò ni gba ọmọ, òun ò si ni nńkan fii olóbi rẹ̀ se. Adéoyè Adáraníjọ yìí lo gbé olóbi ọ̀hún to lọ tọ́jú rẹ̀, èmi gan an ò mọ ibi tó bòó mọ́lẹ̀ sí dòní olónìí. Nígbà tí mo ríi níbí bí ó se wọlé lẹ̀ẹ́kan, mo mọ̀ pé àṣírí ti tú, mo ti mọ̀ ọ́ tẹ́lẹ̀ pé sọ́rọ̀-sọ́rọ̀ ni, mo mọ̀ pé yóò ti sọ gbogbo bí ọ̀rọ̀ se rí fún Abọ́láji pátá. Bẹ́ẹ̀ kìí sẹjọ́ èmi náà aájò ọmọ ni mo se. Ẹjọ́ọ mi kọ...’
   Níbí ni Àbẹ̀bí sọ̀rọ̀ dé tí Olóyè Ajíbọ́lá Adékùsíbẹ̀ fi díde fùú tó sì di ìyáa rẹ̀ lọ́rùn mú pé òun yóò pa, ó sọ́rọ̀ pẹ̀lú ẹ̀mí ẹ̀dùn, ‘Hà, ẹjọ́ọ taa ni? Ìwọ ìyá ìyà yìí. Ìwọ ìyá adójú ti ni. Mo sì béèrè lọ́wọ́ yín nílé ìwòsàn lọ́jọ́ tí mo kọ́kọ́ gbọ́ ọ̀rọ̀ yìí lórí ẹ̀rọ ìbánisọ̀rọ̀ pé ọ̀nà wo ni mo fi jẹ́ ọmọ Oníléọlá lọ́nà àìtọ́? Mo ní báwo lọ̀rọ̀ ti rí kí ẹ sọọ́ fún mi. Kò sohun tí mi o fi bẹ̀ yín tán. Mo fi ìkúnlẹ̀ abiyamọ bẹ̀ yín, mo fi Olodumare Ọba bẹ̀ yín kí ẹ sọ òótọ́ tó bá wà níbẹ̀ fún mi, kí n sì se àtúnse. Ọ̀rọ̀ yìí ìbá ma di ònìí tí àbá ti yanjú rẹ̀, tí ó bá jẹ́ pé ẹ sọ òótọ́ ọ̀rọ̀ náà fún mi ni. Ṣùgbọ́n kàkà tí ẹ bá fi sọ òótọ fún mi, ẹ ní kò sí òótọ́ nínú ohun tí onítọ̀hùn wí, ẹ ni ìbàjẹ́ lásán ni. Ẹ sọ fún mi pé, Oníléọlá fẹ́ẹ yín 'níṣu-lọ́kà' ni. Haa! Ojú wo lẹ fẹ́ kí n fi máa wolẹ̀, ẹ se èyí tán, ẹ sì mú ẹ̀gàn, àbùkù, àti ìtìjú bá mi. Ẹ fi ẹ̀gbin yí mi lára. Ojú tì mí ẹṣẹ̀ mi sì wọ́lẹ̀ gẹẹrẹgẹẹ...’
 Àwọn ènìyàn sá gba ìyá rẹ̀ lọ́wọ́ rẹ̀ kí ó má baà se e lese. 'Rìpẹ́tọ̀' Adéyínká ní kí ó se sùúrù, kó fọwọ́ wọ́nú, kò sohun tójú ò ríirí. Ó kúkú ti sẹlẹ̀, ó ti sẹlẹ́ náà, ọ̀nà tí a o gbà látì yanjú rẹ̀ ni kí a wa. Mo tilẹ̀ dúpẹ́ lọ́wọ́ Ọlọrun, nítorí nígbà tí ọ̀rọ̀ yìí kọ́kọ́ bẹ̀rẹ̀, mi ò mọ̀ pé báyìí ni yóò se yánjú...' Alàgbà Alóńgẹ́ kin ọ̀rọ̀ọ 'Rìpẹ́tọ̀’ Adéyínká lẹ́yìn. ó ní. ‘ohun tó sẹlẹ̀ yìí kìí se ohun tójú ò rìirí. Bi Oyèlẹ́yẹ bá gbé ìyàwó tán tó bá kú, sebí Oníléọlá ni wọ́n a súu lópó fún, gẹ́gẹ́ bí àṣà ilẹ̀ẹ Oòduà, àti gẹ́gẹ́ bi ètó. Nítorí náà kìí se ohun tí Olóyè Ajibọ́lá lè máa rónu sí, tàbí tí ó lè máa bá ìyá rẹ jà si. Nígbà tí àwọn ìyá wa náà sì kúkú ti jẹ́wọ̀ bí ọrọ se rí gan an. a ò lè fi gbogbo ara dá wọn lẹbi, nítorí, wọ́n ti sọ pẹ́, ọrọ̀ ọmọ làwọn se. Èyí ni a ò fi lè dá ẹ̀bi fún wọn, taa ni kò fẹ́ lọ́mọ làyé? A dúpẹ́ pé aájò tí wọ́n se, Olodumare sì fọwọ̀ síi, sebí aájò ọ̀hún náà ló di olóyè pàtàkì láàárin ìlú lònìí, a dúpẹ́...’ Ní ìdáhùn sí ìbéèrè mìíran ti Alàgbà Alóńgẹ́ béèrè lọ́wọ́  Àbẹ̀bí, ó dáhùn pé. “òotọ́ ní pé, Oníléọlá fẹ́ ìyàwó mìíràn, tó sì bí ọmọ mẹ́ta, ọ̀kan nínú àwọn ọmọ náà sì ní Abọ́lájí tó jókòó yìí, àmọ́ kò sí òtíitọ́ nínú èyí tí wọ́n ń sọ pé èmi ni mo pa ìyá wọn, tàbí pé, èmi ni mo lé wọn jáde níle. Lóòtọ́ ni ìwà mi le díẹ̀, ṣùgbọ́n èmi kìí se àjẹ́ o.
  Alàgbà Alóńgẹ́ kọjú sí Olóyè Ajíbọ́lá, ó ní, ‘nígbà tí ẹ ti gbọ́ òótọ́ ọ̀rọ̀ yìí, se ẹ setán láti fún àwọn ọmọ bàbá yín tókù ní ẹ̀tọ́ wọn? Bí a bá ni ki ẹ̀yin àti ìyá yín má a lọ ilé báyií, se kìí se nínú ewu ni wọn a máa gbé? Ẹ sáà mò pé ara wọn sẹ̀sẹ̀ ń ya ni. Ọ̀kan tí ó tún se pàtàkì ni òwe kan tí a gbọ́ pé ẹ fẹ́ràn yẹn. Sé ẹ lè sọ ìdí òwe náà fún wa?’ Ẹ̀rín ló fi parí ọ̀rọ̀ rẹ̀. Olóyè Ajíbọ́lá Adékùsíbẹ̀ gbórí sókè, ojú rẹ̀ pọ́n ọn, ó sọ̀rọ̀ tẹ̀dùn-tẹ̀dùn pé, ‘ẹ bá mi sùpẹ̀ fún Abọ́lájí àti àwọn ẹ̀gbọ́n ọn rẹ̀, àti bàbá wa Alàgbà Adáraníjọ, kí gbogbo wọn fiyé dénú, kìí se ẹ̀bi èmi náà. Mo ti setán láti fi ohun tó bá tọ́ sí wọn fún wọn, èyí tí yóò sì tẹ wọn lọ́rùn ni. Ní ìdáhùn sí ìbéèrè yín kejì. Mo lè sọ fún un yín pé, ẹ̀mí ìyá mi kò sí nínú ewu, ṣùgbọ́n ó tún yẹ kí ń sọ fún yín pé, ìfẹ́ tí mo ní, tàbí ìgbẹ́kẹ̀lé tí mo ní sí wọn bí ìyá tẹ́lẹ̀ ó ti dínkù báyìí. Ohun tí wọ́n se yìí, ohun ìtìjú pátápátá ni, ó sì yẹ kí ó kọ́ ọ̀pọ̀ àwọn obìnrin lọ́gbọ̀n. Bí ó ba jẹ́ pé ọ̀kan nínú àwọn tí ó ní àìsàn ẹ̀jẹ̀  ríiru ni mí, ọjọ́ ìbá ti pẹ́ ti ǹbá ti kú nípa ìjayà fun ipe ẹ̀rọ ìbánisọ̀rọ̀ tí mo ǹgba nígbà gbogbo láìmọ ẹni tó ń tẹ̀ mi laago, ìyẹn ni ìbá dùn wọ́n jù, bí ó bá se pé mo ti se bẹ́ẹ̀ kú, wọn ò sì kúkú lọ́mọ mìíràn nílẹ̀ mọ́. Ní ti òwe tí ẹ béèrè yẹn. Òwe ọ̀gá mi, ìyẹn àbúrò ìyá mi tí mo gbé lọ̀dọ̀ wọn ni Òkè-Ọya lọ́hùn ni. ‘Béwúrẹ́ fi ogún ọdún wẹ̀ nínú agbo oògùn, kò ì tíì dé ilé alápatà ni. Bí Erin ba fi ọjọ́ méje yàgbẹ́ ẹ̀jẹ̀, tí ó sì fi ọjọ́ mẹ́sàn án yàgbẹ́ omi, kìí sẹgbẹ́ ewúrẹ̀ méje...’ Ìdí òwe yìí gẹ́gẹ́ bí wọn ti sọ fún mi, ni pé, bí a ba rí nínú àwọn onísòwò ẹgbẹ́ rẹ̀ tí wọ́n bá rò pé àwọn ti jùú lọ, tàbí tí wọ́n sọ pé kò sí kọ́bọ̀.... lọwọ rẹ mọ, nígbà náà níí pa i we náà. A tún máa fi kún un pé, ‘àwọn ọrọ mi ò mọ pé, ajurawa lọ„.’ Alàgbà Alóńgẹ ló pari owe náà pé, ‘Ajurawa lọ, tìjàkadì kọ. Ọdún mẹwàá tí ìyà bá ti ń jẹ Alágẹmọ, ìrìn fàájì ò ni tán lẹsẹ rẹ. Bí ẹyẹ Lékelèke ò bá rómi wẹ lọdún kan, kìí sẹgbẹ Àparò. Bẹẹ òjò ò ní pa ẹyẹ Odídẹrẹ kó fọ ìkó ìdí ẹ dànù. Àwọn owe tó ba ọrọ ẹgbọn ọn yin 
náà mu pọ̀ púpọ̀... ’Gbogbo wọ́n rẹ́rìn-ín.
  Rìpẹ́tọ̀ Adéyínká dúpẹ́ lọ́wọ́ gbogbo wọn, ó ní, 'Eledumare seun púpọ̀ tí Ó bá wa lọ́wọ́ sí ọ̀rọ̀ yìí. Gẹ́gẹ́ bí mo ti sọ lẹ́ẹ̀kan, n ò mọ̀ pé wẹ́rẹ́ bẹ̀ ni yóò pari. Nígbà tí wọ́n yìnbọn pa Ọlájíirẹ ọmọ Olóyè Ajíbọ́lá Adékùsíbẹ̀, tí wọ́n sì tún yìnbọn lu àwọn náà lẹ́sẹ̀, ẹni tí à rò pé ó ń se iṣẹ́ yìí nígbà náà ni ẹni tí ó ń fi ẹ̀rọ ìbánisọ̀rọ̀ dẹ́rù bá wọn. Bí ó tílẹ̀ jẹ́ pé, onítọ̀hún ń sọ fún wa pé kìí se òun ló se àwọn iṣẹ́ yìí, síbẹ̀ a ò gbàgbọ́, nítori àwọn ọ̀rọ̀ náà báa mu. Ṣùgbọ́n lónìí, a dúpẹ́. Èyi làwọn àgbà àtijọ́ fi sọ pé, 'ìjà ò dọlà orúkọ níi sọ ni ... Ní ìparí, yóò wù wa kí Alàgbà Adéoyè Adáraníjọ àti àwọn àgbà ilé tó bá yẹ, kí wọ́n sètò bí wọ́n á se yanjú ogún náà láàárín in wọn tí kò ní sí ìjà. Ìyẹn kò kan àwa ọlọ́pàá, ọ̀rọ̀ ẹbí ni. Ibi tí àwa lè se mọ, ni a ti se yìí. Ẹ wá wo bí nǹkan se ma n rí, ẹ̀yin méjèèjì, ọ̀kan ń jẹ́, Ajíbọlá, èkejì ń jẹ́ Abọ́lájí. Ẹ ò sàìmọ̀ pé ìdílé ọlá ní wọn ti wa. Bi ẹ ba ti yánjú rẹ̀ sí kí Abọ́lájí padà wa sọ fún wa...' Wọ́n dúpẹ́, wọ́n sì jáde pẹ̀lú 
ìlérí pé àwọn yóò se bí ó ba ti tọ.
"OLÓYÈ AJÍBỌLÁ ADÉKÙSÍBẸ̀, TẸ̀RÍ GBAṢỌ..." 
Nínú ìwé Ìròyìn ÀJỌRÒ tó jáde láàárọ ọjọ́ kejì ni a tí rí àkọ́lé yìí kà. Ẹ̀kúnrẹ́rẹ́ Ìròyìn náà nì yìí. 'Ikú p' Agbe ọba ìlú ìdáró, ikú p’Àlùkò ọba Ìkosùn, ikú ti pa Lékélèké ọba ìlú ìkẹfun. Olóyè Ajíbọ́lá Adékùsíbẹ́ gbé májèlé jẹ, ó sì para rẹ̀. Gẹ́gẹ́ bí ohun tí ìyàwó olóògbe náà ti wí, ó ní, láti alẹ́ àná ni ìsesí Olóyè Ajíbọ́lá Adékùsíbẹ̀ ti yàtọ̀, lẹ́yìn tí ó ti ọ̀dọ̀ àwọn ọlọ́pàá dé níbi tí wọ́n ti lọ yanjú èdè-àìyedè kan láàárín òun àti àwọn ọmọ bàbá rẹ̀. Lẹ́yìn tí ó ti sọ fún mi pé, àwọn ti yanjú ọ̀rọ̀ náà, pé àwọn ọlọ́pàá ti bá àwọn paríi rẹ̀ kò padà sọ ohunkòhun fún mi mọ. Mo gbé ounjẹ fún, díẹ̀ ló jẹ níbẹ̀, ó ní inú òun ti kun.
  Ṣùgbọ́n se ní a fọ ilẹ̀kùn yàrá rẹ̀ láàárọ̀ yìí nígbà tí a kan ìlẹkùn yara rẹ títí tí kò dáhùn. Òkú rẹ̀ la ba lóri ibùsùn, ó ti gan an. Ní abẹ ìrọ̀rí rẹ̀ ni a tí bá ìwé tí ó kọ kalẹ pé: ‘Ó dìgboose. N ò fẹ kẹ́nikẹ́ni dárò mi rárá, nítorí aye ti sú mi. Ayé ìbànújẹ layé tí gbogbo ẹ̀dá wa. Ayé ayọ̀ láàárọ, ẹkún lálẹ́. Ayé tí kò sí ipò kan tí ènìyàn lè wà, tí ó lè sọ pé láéláé lòun yóò wà níbẹ̀. Bí ènìyàn bá ayọ̀ sùn lálẹ́ ó lè bá ẹkún àti ìbànújẹ́ jí láàárọ ọjọ́ kejì. Ayé òsì. Ayé ìyà. Ẹlòmìíràn tí ó ní ilé, ọlá, ọlà, àti ọkọ̀ ayọ́kẹ́lẹ́, tí ó bí ọmọ rẹpẹtẹẹ kí o má se yọ̀ láyọ̀jù lórí ohunkóhun tí ó ní yìí, nítorí pé, gbogbo ohun tó ní lónìí ayé le bàa jẹ lọla. Àwọn àgbà àtijọ́ sọ pé, 'iṣẹ́ ọdún mẹ́ta, ìdàbọ̀ èṣù ni.’ Ìyẹn ní pé, ohun téèyàn fi ọdún mẹ́ta tàbí jù bẹ́ẹ̀ lọ kójọ, kò ju ohun téṣù lè bàjẹ́ láàárín ààbọ̀ ìsẹ́jú lọ. Ayé ìranù. Sé ẹ̀yin ò mọ̀ páyé ọ̀hùn kò níláarí ni? Ọ̀pọ̀ ìgbà leyín-in jẹran-jẹran tí di eyín-in jeegun-jeegun nílẹ̀ yìí. Àìmọye ìgbà, ni ìbàdí àrán ti di ìbàdí àkíṣà nilẹ̀ yìí náà ni. Bàbá onílé ti padà di ayálé gbé. Àwọn bàbá olówó àná pọ̀ yanturu láàárín ìlú, ọ̀pọ̀ nínú wọn ló ti di bàbá onígbèsè. Kí ni fáàrí wa nígbà náà?
  Bí mo ti lọ́lá to, tí mo gbajúmọ̀ to, atií gbọ́ pé, ọmọ àlè ni mí? Ẹjọ́ mi sì kọ, ìyá mi ló jẹ̀bi. Mo kọ́kọ́ rò pé ìyá mi ní kí n pa sáajú kemi tó pa ara míi, ṣùgbọn mo ní, bí mo bá pa a, ó pẹ́, ó yá, n ó pa araa mi gbẹ̀yìn náà ni. Ó kúkú sàn kí n pa ara mi, mo mọ̀ pé kò lè pẹ́ mọ́ ti òun náà yóò fi fi ìrònú pa ara rẹ̀. Àwọn ohun tí mo ní tí mo rò pé tèmi àti tàwọn ọmọ mi ni, a wá di ohun tí èmi àti àwọn mẹ́ta mìíràn yoò jìjọ máa pin.